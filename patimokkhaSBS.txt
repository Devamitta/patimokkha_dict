     nidānuddeso
namo tassa bhagavato, arahato sammāsambuddhassa. (3x)
suṇātu me, bhante (āvuso), saṅgho. ajj'uposatho paṇṇaraso (cātuddaso). yadi saṅghassa pattakallaṃ, saṅgho uposathaṃ kareyya, pātimokkhaṃ uddiseyya.
kiṃ saṅghassa pubbakiccaṃ? pārisuddhiṃ āyasmanto ārocetha. pātimokkhaṃ uddisissāmi, taṃ sabbe'va santā sādhukaṃ suṇoma manasikaroma.
yassa siyā āpatti so āvikareyya, asantiyā āpattiyā tuṇhī bhavitabbaṃ. tuṇhībhāvena kho pan'āyasmante parisuddhā'ti vedissāmi. yathā kho pana pacceka'puṭṭhassa veyyākaraṇaṃ hoti, evam'evaṃ evarūpāya parisāya yāvatatiyaṃ anussāvitaṃ hoti. yo pana bhikkhu, yāvatatiyaṃ anussāviyamāne, saramāno santiṃ āpattiṃ n'āvikareyya, sampajānamusāvād'assa hoti. sampajānamusāvādo kho pan'āyasmanto, antarāyiko dhammo vutto bhagavatā. tasmā saramānena bhikkhunā, āpannena visuddh'āpekkhena, santī āpatti āvikātabbā, āvikatā hi'ssa phāsu hoti.

uddiṭṭhaṃ kho, āyasmanto, nidānaṃ. tatth'āyasmante pucchāmi: kacci'ttha parisuddhā? dutiyam'pi pucchāmi: kacci'ttha parisuddhā? tatiyam'pi pucchāmi: kacci'ttha parisuddhā? parisuddh'etth'āyasmanto, tasmā tuṇhī. evam'etaṃ dhārayāmi.
nidān'uddeso niṭṭhito.

     pārājikuddeso

tatr'ime cattāro pārājikā dhammā uddesaṃ āgacchanti.
	1. (methunadhamma sikkhāpada)
yo pana bhikkhu, bhikkhūnaṃ sikkhā-sājīva-samāpanno, sikkhaṃ appaccakkhāya dubbalyaṃ anāvikatvā, methunaṃ dhammaṃ patiseveyya, antamaso tiracchānagatāya'pi, pārājiko hoti asaṃvāso.
	2. (adinnādāna sikkhāpada)
yo pana bhikkhu gāmā vā araññā vā adinnaṃ theyya-saṅkhātaṃ ādiyeyya, yathārūpe adinn'ādāne rājāno coraṃ gahetvā haneyyuṃ vā bandheyyuṃ vā pabbājeyyuṃ vā: coro'si, bālo'si, mūḷho'si, theno'sī'ti, tathārūpaṃ bhikkhu adinnaṃ ādiyamāno, ayam'pi pārājiko hoti asaṃvāso.
	3. (manussaviggaha sikkhāpada)
yo pana bhikkhu sañcicca manussa-viggahaṃ jīvitā voropeyya sattha-hārakaṃ vā'ssa pariyeseyya maraṇa-vaṇṇaṃ vā saṃvaṇṇeyya maraṇāya vā samādapeyya: ambho purisa, kiṃ tuyh'iminā pāpakena dujjīvitena? matan'te jīvitā seyyo'ti, iti cittamano cittasaṅkappo, aneka-pariyāyena maraṇa-vaṇṇaṃ vā saṃvaṇṇeyya maraṇāya vā samādapeyya, ayam'pi pārājiko hoti asaṃvāso.
	4. (uttarimanussadhamma sikkhāpada)
yo pana bhikkhu, anabhijānaṃ, uttarimanussadhammaṃ att'ūpanāyikaṃ alam'ariyañāṇadassanaṃ samudācareyya: iti jānāmi, iti passāmī'ti, tato aparena samayena samanuggāhīyamāno vā asamanuggāhīyamāno vā, āpanno visuddh'āpekkho evaṃ vadeyya: ajānam'ev'āhaṃ, āvuso, avacaṃ jānāmi, apassaṃ passāmi. tucchaṃ musā vilapin'ti, aññatra adhimānā, ayam'pi pārājiko hoti asaṃvāso.

uddiṭṭhā kho, āyasmanto, cattāro pārājikā dhammā. yesaṃ bhikkhu aññataraṃ vā aññataraṃ vā āpajjitvā na labhati bhikkhūhi saddhiṃ saṃvāsaṃ. yathā pure tathā pacchā, pārājiko hoti asaṃvāso.

 tatth'āyasmante pucchāmi: kacci'ttha parisuddhā? dutiyam'pi pucchāmi: kacci'ttha parisuddhā? tatiyam'pi pucchāmi: kacci'ttha parisuddhā? parisuddh'etth'āyasmanto, tasmā tuṇhī. evam'etaṃ dhārayāmi.
pārājik'uddeso niṭṭhito.

     saṅghādisesuddeso

ime kho pan'āyasmanto, terasa saṅghādisesā dhammā uddesaṃ āgacchanti.
	1. (sukkavissaṭṭhi sikkhāpada)
sañcetanikā sukka-vissaṭṭhi, aññatra supinantā, saṅghādiseso.
	2. (kāyasaṃsagga sikkhāpada)
yo pana bhikkhu, otiṇṇo vipariṇatena cittena, mātugāmena saddhiṃ kāya-saṃsaggaṃ samāpajjeyya, hatthagāhaṃ vā veṇigāhaṃ vā aññatarassa vā aññatarassa vā aṅgassa parāmasanaṃ, saṅghādiseso.
	3. (duṭṭhullavācā sikkhāpada)
yo pana bhikkhu, otiṇṇo vipariṇatena cittena, mātugāmaṃ duṭṭhullāhi vācāhi obhāseyya, yathā taṃ yuvā yuvatiṃ methun'ūpasaṃhitāhi, saṅghādiseso.
	4. (attakāmapāricariya sikkhāpada)
yo pana bhikkhu, otiṇṇo vipariṇatena cittena, mātugāmassa santike attakāma-pāricariyāya vaṇṇaṃ bhāseyya: etadaggaṃ, bhagini, pāricariyānaṃ yā mādisaṃ, sīlavantaṃ kalyāṇadhammaṃ brahmacāriṃ, etena dhammena paricareyyā'ti, methun'ūpasaṃhitena, saṅghādiseso.
	5. (sañcaritta sikkhāpada)
yo pana bhikkhu sañcarittaṃ samāpajjeyya itthiyā vā purisamatiṃ purisassa vā itthimatiṃ jāyattane vā jārattane vā, antamaso taṅkhaṇikāya'pi, saṅghādiseso.
	6. (kuṭikāra sikkhāpada)
saññācikāya pana bhikkhunā kuṭiṃ kārayamānena, assāmikaṃ att'uddesaṃ, pamāṇikā kāretabbā. tatr'idaṃ pamāṇaṃ: dīghaso dvādasa vidatthiyo sugatavidatthiyā, tiriyaṃ satt'antarā. bhikkhū abhinetabbā vatthu-desanāya. tehi bhikkhūhi vatthuṃ desetabbaṃ, anārambhaṃ saparikkamanaṃ. sārambhe ce bhikkhu vatthusmiṃ aparikkamane saññācikāya kuṭiṃ kāreyya bhikkhū vā anabhineyya vatthu-desanāya pamāṇaṃ vā atikkāmeyya, saṅghādiseso.
	7. (vihārakāra sikkhāpada)
mahallakaṃ pana bhikkhunā vihāraṃ kārayamānena, sassāmikaṃ att'uddesaṃ, bhikkhū abhinetabbā vatthu-desanāya. tehi bhikkhūhi vatthuṃ desetabbaṃ, anārambhaṃ saparikkamanaṃ. sārambhe ce bhikkhu vatthusmiṃ aparikkamane mahallakaṃ vihāraṃ kāreyya bhikkhū vā anabhineyya vatthu-desanāya, saṅghādiseso.
	8. (duṭṭhadosa sikkhāpada)
yo pana bhikkhu bhikkhuṃ, duṭṭho doso appatīto, amūlakena pārājikena dhammena anuddhaṃseyya: app'eva nāma naṃ imamhā brahmacariyā cāveyyan'ti, tato aparena samayena samanuggāhīyamāno vā asamanuggāhīyamāno vā, amūlakañ'c'eva taṃ adhikaraṇaṃ hoti bhikkhu ca dosaṃ patiṭṭhāti, saṅghādiseso.
	9. (aññabhāgiya sikkhāpada)
yo pana bhikkhu bhikkhuṃ, duṭṭho doso appatīto, aññabhāgiyassa adhikaraṇassa kiñci desaṃ lesamattaṃ upādāya pārājikena dhammena anuddhaṃseyya: app'eva nāma naṃ imamhā brahmacariyā cāveyyan'ti, tato aparena samayena samanuggāhīyamāno vā asamanuggāhīyamāno vā, aññabhāgiyañ'c'eva taṃ adhikaraṇaṃ hoti koci deso lesamatto upādinno bhikkhu ca dosaṃ patiṭṭhāti, saṅghādiseso.
	10. (saṅghabheda sikkhāpada)
yo pana bhikkhu samaggassa saṅghassa bhedāya parakkameyya bhedana-saṃvattanikaṃ vā adhikaraṇaṃ samādāya paggayha tiṭṭheyya, so bhikkhu bhikkhūhi evam'assa vacanīyo: mā, āyasmā, samaggassa saṅghassa bhedāya parakkami bhedana-saṃvattanikaṃ vā adhikaraṇaṃ samādāya paggayha aṭṭhāsi. samet'āyasmā saṅghena, samaggo hi saṅgho, sammodamāno avivadamāno ek'uddeso, phāsu viharatī'ti. evañ'ca so bhikkhu bhikkhūhi vuccamāno tath'eva paggaṇheyya, so bhikkhu bhikkhūhi yāvatatiyaṃ samanubhāsitabbo tassa paṭinissaggāya. yāvatatiyañ'ce samanubhāsiyamāno taṃ paṭinissajjeyya, icc'etaṃ kusalaṃ. no ce paṭinissajjeyya, saṅghādiseso.
	11.  (bhedānuvattaka sikkhāpada)
tass'eva kho pana bhikkhussa bhikkhū honti, anuvattakā vaggavādakā, eko vā dve vā tayo vā, te evaṃ vadeyyuṃ: mā, āyasmanto, etaṃ bhikkhuṃ kiñci avacuttha. dhammavādī c'eso bhikkhu vinayavādī c'eso bhikkhu amhākañ'c'eso bhikkhu chandañ'ca ruciñ'ca ādāya voharati, jānāti no bhāsati amhākam'p'etaṃ khamatī'ti, te bhikkhū bhikkhūhi evam'assu vacanīyā: mā, āyasmanto, evaṃ avacuttha. na c'eso bhikkhu dhammavādī na c'eso bhikkhu vinayavādī. mā āyasmantānam'pi saṅghabhedo ruccittha. samet'āyasmantānaṃ saṅghena, samaggo hi saṅgho, sammodamāno avivadamāno ek'uddeso, phāsu viharatī'ti. evañ'ca te bhikkhū bhikkhūhi vuccamānā tath'eva paggaṇheyyuṃ, te bhikkhū bhikkhūhi yāvatatiyaṃ samanubhāsitabbā tassa paṭinissaggāya. yāvatatiyañ'ce samanubhāsiyamānā taṃ paṭinissajjeyyuṃ, icc'etaṃ kusalaṃ. no ce paṭinissajjeyyuṃ, saṅghādiseso.
	12. (dubbaca sikkhāpada)
bhikkhu pan'eva dubbacajātiko hoti, uddesa-pariyāpannesu sikkhāpadesu bhikkhūhi sahadhammikaṃ vuccamāno attānaṃ avacanīyaṃ karoti: mā maṃ, āyasmanto, kiñci avacuttha kalyāṇaṃ vā pāpakaṃ vā, aham'p'āyasmante na kiñci vakkhāmi kalyāṇaṃ vā pāpakaṃ vā. viramath'āyasmanto, mama vacanāyā'ti, so bhikkhu bhikkhūhi evam'assa vacanīyo: mā, āyasmā, attānaṃ avacanīyaṃ akāsi, vacanīyam'ev'āyasmā attānaṃ karotu. āyasmā'pi bhikkhū vadetu sahadhammena bhikkhū'pi āyasmantaṃ vakkhanti sahadhammena, evaṃ saṃvaddhā hi tassa bhagavato parisā, yadidaṃ: aññam'aññavacanena aññam'aññavuṭṭhāpanenā'ti. evañ'ca so bhikkhu bhikkhūhi vuccamāno tath'eva paggaṇheyya, so bhikkhu bhikkhūhi yāvatatiyaṃ samanubhāsitabbo tassa paṭinissaggāya. yāvatatiyañ'ce samanubhāsiyamāno taṃ paṭinissajjeyya icc'etaṃ kusalaṃ. no ce paṭinissajjeyya, saṅghādiseso.
	13. (kuladūsaka sikkhāpada)
bhikkhu pan'eva aññataraṃ gāmaṃ vā nigamaṃ vā upanissāya viharati, kuladūsako pāpasamācāro, tassa kho pāpakā samācārā dissanti c'eva suyyanti ca kulāni ca tena duṭṭhāni dissanti c'eva suyyanti ca, so bhikkhu bhikkhūhi evam'assa vacanīyo: āyasmā kho kuladūsako pāpasamācāro, āyasmato kho pāpakā samācārā dissanti c'eva suyyanti ca kulāni c'āyasmatā duṭṭhāni dissanti c'eva suyyanti ca. pakkamat'āyasmā imamhā āvāsā. alan'te idha vāsenā'ti. evañ'ca so bhikkhu bhikkhūhi vuccamāno te bhikkhū evaṃ vadeyya: chandagāmino ca bhikkhū dosagāmino ca bhikkhū mohagāmino ca bhikkhū bhayagāmino ca bhikkhū. tādisikāya āpattiyā ekaccaṃ pabbājenti ekaccaṃ na pabbājentī'ti, so bhikkhu bhikkhūhi evam'assa vacanīyo: mā, āyasmā, evaṃ avaca. na ca bhikkhū chandagāmino na ca bhikkhū dosagāmino na ca bhikkhū mohagāmino na ca bhikkhū bhayagāmino. āyasmā kho kuladūsako pāpasamācāro, āyasmato kho pāpakā samācārā dissanti c'eva suyyanti ca kulāni c'āyasmatā duṭṭhāni dissanti c'eva suyyanti ca. pakkamat'āyasmā imamhā āvāsā. alan'te idha vāsenā'ti. evañ'ca so bhikkhu bhikkhūhi vuccamāno tath'eva paggaṇheyya, so bhikkhu bhikkhūhi yāvatatiyaṃ samanubhāsitabbo tassa paṭinissaggāya. yāvatatiyañ'ce samanubhāsiyamāno taṃ paṭinissajjeyya, icc'etaṃ kusalaṃ. no ce paṭinissajjeyya, saṅghādiseso.

uddiṭṭhā kho, āyasmanto, terasa saṅghādisesā dhammā, nava paṭham'āpattikā cattāro yāvatatiyakā. yesaṃ bhikkhu aññataraṃ vā aññataraṃ vā āpajjitvā yāvat'ihaṃ jānaṃ paṭicchādeti tāvat'ihaṃ tena bhikkhunā, akāmā, parivatthabbaṃ. parivuttha-parivāsena bhikkhunā uttariṃ chārattaṃ bhikkhu-mānattāya paṭipajjitabbaṃ. ciṇṇa-mānatto bhikkhu yattha siyā vīsatigaṇo bhikkhusaṅgho tattha so bhikkhu abbhetabbo. ekena'pi ce ūno vīsatigaṇo bhikkhusaṅgho taṃ bhikkhuṃ abbheyya, so ca bhikkhu anabbhito te ca bhikkhū gārayhā. ayaṃ tattha sāmīci.

tatth'āyasmante pucchāmi: kacci'ttha parisuddhā? dutiyam'pi pucchāmi: kacci'ttha parisuddhā? tatiyam'pi pucchāmi: kacci'ttha parisuddhā? parisuddh'etth'āyasmanto, tasmā tuṇhī. evam'etaṃ dhārayāmi.
saṅghādises'uddeso niṭṭhito.

     aniyatuddeso

ime kho pan'āyasmanto, dve aniyatā dhammā uddesaṃ āgacchanti. 
	1. (paṭhamāniyata sikkhāpada)
yo pana bhikkhu mātugāmena saddhiṃ eko ekāya raho paṭicchanne āsane, alaṃ-kammaniye, nisajjaṃ kappeyya, tam'enaṃ saddheyya-vacasā upāsikā disvā tiṇṇaṃ dhammānaṃ aññatarena vadeyya, pārājikena vā saṅghādisesena vā pācittiyena vā, nisajjaṃ bhikkhu paṭijānamāno tiṇṇaṃ dhammānaṃ aññatarena kāretabbo, pārājikena vā saṅghādisesena vā pācittiyena vā; yena vā sā saddheyya-vacasā upāsikā vadeyya tena so bhikkhu kāretabbo. ayaṃ dhammo aniyato.
	2. (dutiyāniyata sikkhāpada)
na h'eva kho pana paṭicchannaṃ āsanaṃ hoti, n'ālaṃ-kammaniyaṃ, alañ'ca kho hoti mātugāmaṃ duṭṭhullāhi vācāhi obhāsituṃ, yo pana bhikkhu tathārūpe āsane mātugāmena saddhiṃ eko ekāya raho nisajjaṃ kappeyya, tam'enaṃ saddheyya-vacasā upāsikā disvā dvinnaṃ dhammānaṃ aññatarena vadeyya, saṅghādisesena vā pācittiyena vā, nisajjaṃ bhikkhu paṭijānamāno dvinnaṃ dhammānaṃ aññatarena kāretabbo, saṅghādisesena vā pācittiyena vā; yena vā sā saddheyya-vacasā upāsikā vadeyya tena so bhikkhu kāretabbo. ayam'pi dhammo aniyato.

uddiṭṭhā kho, āyasmanto, dve aniyatā dhammā. tatth'āyasmante pucchāmi: kacci'ttha parisuddhā? dutiyam'pi pucchāmi: kacci'ttha parisuddhā? tatiyam'pi pucchāmi: kacci'ttha parisuddhā? parisuddh'etth'āyasmanto, tasmā tuṇhī. evam'etaṃ dhārayāmi.
aniyat'uddeso niṭṭhito.

     nissaggiyapācittiyā

ime kho pan'āyasmanto, tiṃsa nissaggiyā pācittiyā dhammā uddesaṃ āgacchanti.
	1. (kathina sikkhāpada)
niṭṭhita-cīvarasmiṃ bhikkhunā ubbhatasmiṃ kaṭhine das'āha-paramaṃ atireka-cīvaraṃ dhāretabbaṃ. taṃ atikkāmayato, nissaggiyaṃ pācittiyaṃ.
	2. (udosita sikkhāpada)
niṭṭhita-cīvarasmiṃ bhikkhunā ubbhatasmiṃ kaṭhine ekarattam'pi ce bhikkhu ticīvarena vippavaseyya, aññatra bhikkhu-sammutiyā, nissaggiyaṃ pācittiyaṃ.
	3. (akālacīvara sikkhāpada) 
niṭṭhita-cīvarasmiṃ bhikkhunā ubbhatasmiṃ kaṭhine bhikkhuno pan'eva akālacīvaraṃ uppajjeyya, ākaṅkhamānena bhikkhunā paṭiggahetabbaṃ, paṭiggahetvā khippam'eva kāretabbaṃ. no c'assa pāripūri, māsaparamaṃ tena bhikkhunā taṃ cīvaraṃ nikkhipitabbaṃ ūnassa pāripūriyā satiyā paccāsāya. tato ce uttariṃ nikkhipeyya, satiyā'pi paccāsāya, nissaggiyaṃ pācittiyaṃ.
	4. (purāṇacīvara sikkhāpada)
yo pana bhikkhu aññātikāya bhikkhuniyā purāṇacīvaraṃ dhovāpeyya vā rajāpeyya vā ākoṭāpeyya vā, nissaggiyaṃ pācittiyaṃ.
	5. (cīvarapaṭiggahaṇa sikkhāpada)
yo pana bhikkhu aññātikāya bhikkhuniyā hatthato cīvaraṃ paṭiggaṇheyya, aññatra pārivattakā, nissaggiyaṃ pācittiyaṃ.
	6. (aññātakaviññatti sikkhāpada)
yo pana bhikkhu aññātakaṃ gahapatiṃ vā gahapatāniṃ vā cīvaraṃ viññāpeyya, aññatra samayā, nissaggiyaṃ pācittiyaṃ. tatth'āyaṃ samayo: acchinna-cīvaro vā hoti bhikkhu naṭṭha-cīvaro vā. ayaṃ tattha samayo.
	7. (tatuttari sikkhāpada)
tañ'ce aññātako gahapati vā gahapatānī vā bahūhi cīvarehi abhihaṭṭhuṃ pavāreyya, santar'uttara-paramaṃ tena bhikkhunā tato cīvaraṃ sāditabbaṃ. tato ce uttariṃ sādiyeyya, nissaggiyaṃ pācittiyaṃ.
	8. (paṭhamaupakkhaṭa sikkhāpada)
bhikkhuṃ pan'eva uddissa aññātakassa gahapatissa vā gahapatāniyā vā cīvara-cetāpanaṃ upakkhaṭaṃ hoti: iminā cīvara-cetāpanena cīvaraṃ cetāpetvā itthan'nāmaṃ bhikkhuṃ cīvarena acchādessāmī'ti, tatra ce so bhikkhu, pubbe appavārito, upasaṅkamitvā cīvare vikappaṃ āpajjeyya: sādhu vata maṃ, āyasmā, iminā cīvara-cetāpanena evarūpaṃ vā evarūpaṃ vā cīvaraṃ cetāpetvā acchādehī'ti, kalyāṇa-kamyataṃ upādāya, nissaggiyaṃ pācittiyaṃ.
	9. (dutiyaupakkhaṭa sikkhāpada)
bhikkhuṃ pan'eva uddissa ubhinnaṃ aññātakānaṃ gahapatīnaṃ vā gahapatānīnaṃ vā pacceka-cīvara-cetāpanā upakkhaṭā honti: imehi mayaṃ pacceka-cīvara-cetāpanehi pacceka-cīvarāni cetāpetvā itthan'nāmaṃ bhikkhuṃ cīvarehi acchādessāmā'ti, tatra ce so bhikkhu, pubbe appavārito, upasaṅkamitvā cīvare vikappaṃ āpajjeyya: sādhu vata maṃ, āyasmanto, imehi pacceka-cīvara-cetāpanehi evarūpaṃ vā evarūpaṃ vā cīvaraṃ cetāpetvā acchādetha, ubho'va santā ekenā'ti, kalyāṇa-kamyataṃ upādāya, nissaggiyaṃ pācittiyaṃ.
	10. (rāja sikkhāpada)
bhikkhuṃ pan'eva uddissa rājā vā rājabhoggo vā brāhmaṇo vā gahapatiko vā dūtena cīvara-cetāpanaṃ pahiṇeyya: iminā cīvara-cetāpanena cīvaraṃ cetāpetvā itthan'nāmaṃ bhikkhuṃ cīvarena acchādehī'ti, so ce dūto taṃ bhikkhuṃ upasaṅkamitvā evaṃ vadeyya: idaṃ kho, bhante, āyasmantaṃ uddissa cīvara-cetāpanaṃ ābhataṃ. patigaṇhātu āyasmā cīvara-cetāpanan'ti, tena bhikkhunā so dūto evam'assa vacanīyo: na kho mayaṃ, āvuso, cīvara-cetāpanaṃ patigaṇhāma, cīvarañ'ca kho mayaṃ patigaṇhāma kālena kappiyan'ti. so ce dūto taṃ bhikkhuṃ evaṃ vadeyya: atthi pan'āyasmato koci veyyāvaccakaro?'ti, cīvar'atthikena, bhikkhave, bhikkhunā veyyāvaccakaro niddisitabbo, ārāmiko vā upāsako vā : eso kho, āvuso, bhikkhūnaṃ veyyāvaccakaro'ti. so ce dūto taṃ veyyāvaccakaraṃ saññāpetvā, taṃ bhikkhuṃ upasaṅkamitvā evaṃ vadeyya: yaṃ kho, bhante, āyasmā veyyāvaccakaraṃ niddisi saññatto so mayā, upasaṅkamatu āyasmā kālena cīvarena taṃ acchādessatī'ti, cīvar'atthikena, bhikkhave, bhikkhunā veyyāvaccakaro upasaṅkamitvā dvattikkhattuṃ codetabbo sāretabbo: attho me, āvuso, cīvarenā'ti. dvattikkhattuṃ codayamāno sārayamāno taṃ cīvaraṃ abhinipphādeyya, icc'etaṃ kusalaṃ. no ce abhinipphādeyya, catukkhattuṃ, pañcakkhattuṃ, chakkhattu'paramaṃ tuṇhībhūtena uddissa ṭhātabbaṃ. catukkhattuṃ, pañcakkhattuṃ, chakkhatt'uparamaṃ tuṇhībhūto uddissa tiṭṭhamāno taṃ cīvaraṃ abhinipphādeyya, icc'etaṃ kusalaṃ. tato ce uttariṃ vāyamamāno taṃ cīvaraṃ abhinipphādeyya, nissaggiyaṃ pācittiyaṃ.
no ce abhinipphādeyya, yat'assa cīvara-cetāpanaṃ ābhataṃ tattha sāmaṃ vā gantabbaṃ dūto vā pāhetabbo: yaṃ kho tumhe, āyasmanto, bhikkhuṃ uddissa cīvara-cetāpanaṃ pahiṇittha na taṃ tassa bhikkhuno kiñci atthaṃ anubhoti: yuñjant'āyasmanto sakaṃ, mā vo sakaṃ vinassā'ti. ayaṃ tattha sāmīci.
cīvaravaggo paṭhamo.

	11. (kosiya sikkhāpada)
yo pana bhikkhu kosiya-missakaṃ santhataṃ kārāpeyya, nissaggiyaṃ pācittiyaṃ.
	12. (suddhakāḷaka sikkhāpada)
yo pana bhikkhu suddha-kāḷakānaṃ eḷaka-lomānaṃ santhataṃ kārāpeyya, nissaggiyaṃ pācittiyaṃ.
	13. (dvebhāga sikkhāpada)
navaṃ pana bhikkhunā santhataṃ kārayamānena dve bhāgā suddha-kāḷakānaṃ eḷaka-lomānaṃ ādātabbā, tatiyaṃ odātānaṃ, catutthaṃ gocariyānaṃ. anādā ce bhikkhu dve bhāge suddha-kāḷakānaṃ eḷaka-lomānaṃ, tatiyaṃ odātānaṃ, catutthaṃ gocariyānaṃ, navaṃ santhataṃ kārāpeyya, nissaggiyaṃ pācittiyaṃ.
	14. (chabbassa sikkhāpada)
navaṃ pana bhikkhunā santhataṃ kārāpetvā chabbassāni dhāretabbaṃ. orena ce channaṃ vassānaṃ, taṃ santhataṃ vissajjetvā vā avissajjetvā vā, aññaṃ navaṃ santhataṃ kārāpeyya, aññatra bhikkhusammutiyā, nissaggiyaṃ pācittiyaṃ.
	15. (nisīdanasanthata sikkhāpada)
nisīdana-santhataṃ pana bhikkhunā kārayamānena purāṇa-santhatassa sāmantā sugatavidatthi ādātabbā dubbaṇṇa-karaṇāya. anādā ce bhikkhu purāṇa-santhatassa sāmantā sugatavidatthiṃ navaṃ nisīdana-santhataṃ kārāpeyya, nissaggiyaṃ pācittiyaṃ.
	16. (eḷakaloma sikkhāpada)
bhikkhuno pan'eva addhānamagga-paṭipannassa eḷakalomāni uppajjeyyuṃ, ākaṅkhamānena bhikkhunā paṭiggahetabbāni, paṭiggahetvā tiyojana-paramaṃ sahatthā haritabbāni, asante hārake. tato ce uttariṃ hareyya, asante'pi hārake, nissaggiyaṃ pācittiyaṃ.
	17. (eḷakalomadhovāpana sikkhāpada)
yo pana bhikkhu aññātikāya bhikkhuniyā eḷakalomāni dhovāpeyya vā rajāpeyya vā vijaṭāpeyya vā, nissaggiyaṃ pācittiyaṃ.
	18. (rūpiya sikkhāpada)
yo pana bhikkhu jātarūparajataṃ uggaṇheyya vā uggaṇhāpeyya vā upanikkhittaṃ vā sādiyeyya, nissaggiyaṃ pācittiyaṃ.
	19.  (rūpiyasaṃvohāra sikkhāpada)
yo pana bhikkhu nānappakārakaṃ rūpiya-saṃvohāraṃ samāpajjeyya, nissaggiyaṃ pācittiyaṃ.
	20. (kayavikkaya sikkhāpada)
yo pana bhikkhu nānappakārakaṃ kayavikkayaṃ samāpajjeyya, nissaggiyaṃ pācittiyaṃ.
eḷakaloma-vaggo dutiyo.

	21. (patta sikkhāpada)
das'āha-paramaṃ atirekapatto dhāretabbo. taṃ atikkāmayato, nissaggiyaṃ pācittiyaṃ.
	22. (ūnapañcabandhana sikkhāpada)
yo pana bhikkhu ūna-pañca-bandhanena pattena aññaṃ navaṃ pattaṃ cetāpeyya, nissaggiyaṃ pācittiyaṃ. tena bhikkhunā so patto bhikkhuparisāya nissajjitabbo. yo ca tassā bhikkhuparisāya pattapariyanto so tassa bhikkhuno padātabbo: ayaṃ te, bhikkhu, patto, yāva bhedanāya dhāretabbo'ti. ayaṃ tattha sāmīci.
	23. (bhesajja sikkhāpada)
yāni kho pana tāni gilānānaṃ bhikkhūnaṃ paṭisāyanīyāni bhesajjāni, seyyath'īdaṃ: sappi, navanītaṃ, telaṃ, madhu, phāṇitaṃ, tāni paṭiggahetvā satt'āha-paramaṃ sannidhikārakaṃ paribhuñjitabbāni. taṃ atikkāmayato, nissaggiyaṃ pācittiyaṃ.
	24. (vassikasāṭika sikkhāpada)
māso seso gimhānan'ti bhikkhunā vassikasāṭika-cīvaraṃ pariyesitabbaṃ, addhamāso seso gimhānan'ti katvā nivāsetabbaṃ. orena ce māso seso gimhānan'ti vassikasāṭika-cīvaraṃ pariyeseyya, oren'addhamāso seso gimhānan'ti katvā nivāseyya, nissaggiyaṃ pācittiyaṃ.
	25. (cīvarācchindana sikkhāpada)
yo pana bhikkhu bhikkhussa sāmaṃ cīvaraṃ datvā, kupito anattamano, acchindeyya vā acchindāpeyya vā, nissaggiyaṃ pācittiyaṃ.
	26. (suttaviññatti sikkhāpada)
yo pana bhikkhu sāmaṃ suttaṃ viññāpetvā tantavāyehi cīvaraṃ vāyāpeyya, nissaggiyaṃ pācittiyaṃ.
	27. (mahāpesakāra sikkhāpada)
bhikkhuṃ pan'eva uddissa aññātako gahapati vā gahapatānī vā tantavāyehi cīvaraṃ vāyāpeyya, tatra ce so bhikkhu, pubbe appavārito, tantavāye upasaṅkamitvā cīvare vikappaṃ āpajjeyya: idaṃ kho, āvuso, cīvaraṃ, maṃ uddissa viyyati. āyatañ'ca karotha, vitthatañ'ca appitañ'ca suvītañ'ca suppavāyitañ'ca suvilekhitañ'ca suvitacchitañ'ca karotha, app'eva nāma mayam'pi āyasmantānaṃ kiñci-mattaṃ anupadajjeyyāmā'ti, evañ'ca so bhikkhu vatvā kiñci-mattaṃ anupadajjeyya, antamaso piṇḍapāta-mattam'pi, nissaggiyaṃ pācittiyaṃ.
	28. (accekacīvara sikkhāpada)
das'āh'ānāgataṃ kattika-temāsika-puṇṇamaṃ, bhikkhuno pan'eva accekacīvaraṃ uppajjeyya, accekaṃ maññamānena bhikkhunā paṭiggahetabbaṃ, paṭiggahetvā yāva cīvarakāla-samayaṃ nikkhipitabbaṃ. tato ce uttariṃ nikkhipeyya, nissaggiyaṃ pācittiyaṃ.
	29. (sāsaṅka sikkhāpada)
upavassaṃ kho pana kattika-puṇṇamaṃ, yāni kho pana tāni āraññakāni senāsanāni, sāsaṅka-sammatāni sappaṭibhayāni, tathārūpesu bhikkhu senāsanesu viharanto ākaṅkhamāno tiṇṇaṃ cīvarānaṃ aññataraṃ cīvaraṃ antaraghare nikkhipeyya, siyā ca tassa bhikkhuno koci'd'eva paccayo tena cīvarena vippavāsāya, chāratta-paramaṃ tena bhikkhunā tena cīvarena vippavasitabbaṃ. tato ce uttariṃ vippavaseyya, aññatra bhikkhusammutiyā, nissaggiyaṃ pācittiyaṃ.
	30. (pariṇata sikkhāpada)
yo pana bhikkhu jānaṃ saṅghikaṃ lābhaṃ pariṇataṃ attano pariṇāmeyya, nissaggiyaṃ pācittiyaṃ.
pattavaggo tatiyo.

uddiṭṭhā kho, āyasmanto, tiṃsa nissaggiyā pācittiyā dhammā. tatth'āyasmante pucchāmi: kacci'ttha parisuddhā? dutiyam'pi pucchāmi: kacci'ttha parisuddhā? tatiyam'pi pucchāmi: kacci'ttha parisuddhā? parisuddh'etth'āyasmanto, tasmā tuṇhī. evam'etaṃ dhārayāmi.
nissaggiyā pācittiyā dhammā niṭṭhitā.

     pācittiyā

ime kho pan'āyasmanto, dvenavuti pācittiyā dhammā uddesaṃ āgacchanti.
	1. (musāvāda sikkhāpada)
sampajānamusāvāde, pācittiyaṃ. 
	2. (omasavāda sikkhāpada)
omasavāde, pācittiyaṃ. 
	3. (pesuñña sikkhāpada)
bhikkhu-pesuññe, pācittiyaṃ. 
	4. (padasodhamma sikkhāpada)
yo pana bhikkhu anupasampannaṃ padaso dhammaṃ vāceyya, pācittiyaṃ.
	5. (paṭhamasahaseyya sikkhāpada)
yo pana bhikkhu anupasampannena uttari-diratta-tirattaṃ sahaseyyaṃ kappeyya, pācittiyaṃ.
	6. (dutiyasahaseyya sikkhāpada)
yo pana bhikkhu mātugāmena sahaseyyaṃ kappeyya, pācittiyaṃ.
	7. (dhammadesanā sikkhāpada)
yo pana bhikkhu mātugāmassa uttari-chappañca-vācāhi dhammaṃ deseyya, aññatra viññunā purisa-viggahena, pācittiyaṃ.
	8. (bhūtārocana sikkhāpada)
yo pana bhikkhu anupasampannassa uttarimanussadhammaṃ āroceyya, bhūtasmiṃ, pācittiyaṃ.
	9. (duṭṭhullārocana sikkhāpada)
yo pana bhikkhu bhikkhussa duṭṭhullaṃ āpattiṃ anupasampannassa āroceyya, aññatra bhikkhusammutiyā, pācittiyaṃ.
	10. (pathavīkhaṇana sikkhāpada)
yo pana bhikkhu paṭhaviṃ khaṇeyya vā khaṇāpeyya vā, pācittiyaṃ.
musāvādavaggo paṭhamo.

	11. (bhūtagāma sikkhāpada)
bhūtagāma-pātabyatāya, pācittiyaṃ. 
	12. (aññavādaka sikkhāpada)
aññavādake vihesake, pācittiyaṃ. 
	13. (ujjhāpanaka sikkhāpada)
ujjhāpanake khiyyanake, pācittiyaṃ. 
	14. (paṭhamasenāsana sikkhāpada)
yo pana bhikkhu saṅghikaṃ mañcaṃ vā pīṭhaṃ vā bhisiṃ vā kocchaṃ vā ajjhokāse santharitvā vā santharāpetvā vā taṃ pakkamanto n'eva uddhareyya na uddharāpeyya anāpucchaṃ vā gaccheyya, pācittiyaṃ.
	15. (dutiyasenāsana sikkhāpada)
yo pana bhikkhu saṅghike vihāre seyyaṃ santharitvā vā santharāpetvā vā taṃ pakkamanto n'eva uddhareyya na uddharāpeyya anāpucchaṃ vā gaccheyya, pācittiyaṃ.
	16. (anupakhajja sikkhāpada)
yo pana bhikkhu saṅghike vihāre jānaṃ pubb'ūpagataṃ bhikkhuṃ anupakhajja seyyaṃ kappeyya: yassa sambādho bhavissati so pakkamissatī'ti, etadeva paccayaṃ karitvā anaññaṃ, pācittiyaṃ.
	17. (nikkaḍḍhana sikkhāpada)
yo pana bhikkhu bhikkhuṃ, kupito anattamano, saṅghikā vihārā nikkaḍḍheyya vā nikkaḍḍhāpeyya vā, pācittiyaṃ.
	18. (vehāsakuṭi sikkhāpada)
yo pana bhikkhu saṅghike vihāre upari-vehāsa-kuṭiyā āhacca-pādakaṃ mañcaṃ vā pīṭhaṃ vā abhinisīdeyya vā abhinipajjeyya vā, pācittiyaṃ.
	19. (mahallakavihāra sikkhāpada)
mahallakaṃ pana bhikkhunā vihāraṃ kārayamānena yāva dvārakosā aggala-ṭṭhapanāya āloka-sandhi-parikammāya dvatti-cchadanassa pariyāyaṃ, appaharite ṭhitena, adhiṭṭhātabbaṃ. tato ce uttariṃ appaharite'pi ṭhito adhiṭṭhaheyya, pācittiyaṃ.
	20. (sappāṇaka sikkhāpada)
yo pana bhikkhu jānaṃ sappāṇakaṃ udakaṃ tiṇaṃ vā mattikaṃ vā siñceyya vā siñcāpeyya vā, pācittiyaṃ.
bhūtagāmavaggo dutiyo.

	21. (ovāda sikkhāpada)
yo pana bhikkhu asammato bhikkhuniyo ovadeyya, pācittiyaṃ. 
	22. (atthaṅgata sikkhāpada)
sammato'pi ce bhikkhu atthaṅgate suriye bhikkhuniyo ovadeyya, pācittiyaṃ.
	23. (bhikkhunupassaya sikkhāpada)
yo pana bhikkhu bhikkhun'ūpassayaṃ upasaṅkamitvā bhikkhuniyo ovadeyya, aññatra samayā, pācittiyaṃ. tatth'āyaṃ samayo: gilānā hoti bhikkhunī. ayaṃ tattha samayo.
	24. (āmisa sikkhāpada)
yo pana bhikkhu evaṃ vadeyya: āmisahetu bhikkhū bhikkhuniyo ovadantī'ti, pācittiyaṃ.
	25. (cīvaradāna sikkhāpada)
yo pana bhikkhu aññātikāya bhikkhuniyā cīvaraṃ dadeyya, aññatra pārivaṭṭakā, pācittiyaṃ.
	26. (cīvarasibbana sikkhāpada)
yo pana bhikkhu aññātikāya bhikkhuniyā cīvaraṃ sibbeyya vā sibbāpeyya vā, pācittiyaṃ.
	27. (saṃvidhāna sikkhāpada)
yo pana bhikkhu bhikkhuniyā saddhiṃ saṃvidhāya ek'addhānamaggaṃ paṭipajjeyya, antamaso gām'antaram'pi, aññatra samayā, pācittiyaṃ. tatth'āyaṃ samayo: sattha-gamanīyo hoti maggo, sāsaṅka-sammato sappaṭibhayo. ayaṃ tattha samayo.
	28. (nāvābhiruhana sikkhāpada)
yo pana bhikkhu bhikkhuniyā saddhiṃ saṃvidhāya ekaṃ nāvaṃ abhiruheyya uddhaṃgāminiṃ vā adhogāminiṃ vā, aññatra tiriyaṃ taraṇāya, pācittiyaṃ.
	29. (paripācita sikkhāpada)
yo pana bhikkhu jānaṃ bhikkhuni-paripācitaṃ piṇḍapātaṃ bhuñjeyya, aññatra pubbe gihi-samārambhā, pācittiyaṃ.
	30. (rahonisajja sikkhāpada)
yo pana bhikkhu bhikkhuniyā saddhiṃ eko ekāya raho nisajjaṃ kappeyya, pācittiyaṃ.
ovāda-vaggo tatiyo.

	31. (āvasathapiṇḍa sikkhāpada)
agilānena bhikkhunā eko āvasatha-piṇḍo bhuñjitabbo. tato ce uttariṃ bhuñjeyya, pācittiyaṃ.
	32. (gaṇabhojana sikkhāpada)
gaṇabhojane, aññatra samayā, pācittiyaṃ. tatth'āyaṃ samayo: gilānasamayo, cīvaradāna-samayo, cīvarakāra-samayo, addhāna-gamana-samayo, nāv'ābhiruhana-samayo, mahāsamayo, samaṇa-bhatta-samayo. ayaṃ tattha samayo.
	33. (paramparabhojana sikkhāpada)
paramparabhojane, aññatra samayā, pācittiyaṃ. tatth'āyaṃ samayo: gilānasamayo, cīvaradāna-samayo, cīvarakāra-samayo. ayaṃ tattha samayo.
	34. (kāṇamātu sikkhāpada)
bhikkhuṃ pan'eva kulaṃ upagataṃ pūvehi vā manthehi vā abhihaṭṭhuṃ pavāreyya, ākaṅkhamānena bhikkhunā dvatti-pattapūrā paṭiggahetabbā. tato ce uttariṃ paṭiggaṇheyya, pācittiyaṃ.
dvatti-pattapūre paṭiggahetvā tato nīharitvā bhikkhūhi saddhiṃ saṃvibhajitabbaṃ. ayaṃ tattha sāmīci.
	35. (paṭhamapavāraṇā sikkhāpada)
yo pana bhikkhu, bhuttāvī pavārito, anatirittaṃ khādanīyaṃ vā bhojanīyaṃ vā khādeyya vā bhuñjeyya vā, pācittiyaṃ.
	36. (dutiyapavāraṇā sikkhāpada)
yo pana bhikkhu bhikkhuṃ, bhuttāviṃ pavāritaṃ, anatirittena khādanīyena vā bhojanīyena vā abhihaṭṭhuṃ pavāreyya: handa, bhikkhu, khāda vā bhuñja vā'ti, jānaṃ āsādan'āpekkho, bhuttasmiṃ, pācittiyaṃ.
	37. (vikālabhojana sikkhāpada)
yo pana bhikkhu vikāle khādanīyaṃ vā bhojanīyaṃ vā khādeyya vā bhuñjeyya vā, pācittiyaṃ.
	38. (sannidhikāraka sikkhāpada)
yo pana bhikkhu sannidhikārakaṃ khādanīyaṃ vā bhojanīyaṃ vā khādeyya vā bhuñjeyya vā, pācittiyaṃ.
	39. (paṇītabhojana sikkhāpada)
yāni kho pana tāni paṇītabhojanāni, seyyath'īdaṃ: sappi, navanītaṃ, telaṃ, madhu, phāṇitaṃ, maccho, maṃsaṃ, khīraṃ, dadhi, yo pana bhikkhu evarūpāni paṇītabhojanāni, agilāno, attano atthāya viññāpetvā bhuñjeyya, pācittiyaṃ.
	40. (dantapona sikkhāpada)
yo pana bhikkhu adinnaṃ mukha-dvāraṃ āhāraṃ āhareyya, aññatra udaka-danta-ponā, pācittiyaṃ.
bhojanavaggo catuttho.

	41. (acelaka sikkhāpada)
yo pana bhikkhu acelakassa vā paribbājakassa vā paribbājikāya vā sahatthā khādanīyaṃ vā bhojanīyaṃ vā dadeyya, pācittiyaṃ.
	42. (uyyojana sikkhāpada)
yo pana bhikkhu bhikkhuṃ evaṃ vadeyya: eh'āvuso, gāmaṃ vā nigamaṃ vā piṇḍāya pavisissāmā'ti, tassa dāpetvā vā adāpetvā vā uyyojeyya: gacch'āvuso, na me tayā saddhiṃ kathā vā nisajjā vā phāsu hoti, ekakassa me kathā vā nisajjā vā phāsu hotī'ti, etadeva paccayaṃ karitvā anaññaṃ, pācittiyaṃ.
	43. (sabhojana sikkhāpada)
yo pana bhikkhu sabhojane kule anupakhajja nisajjaṃ kappeyya, pācittiyaṃ.
	44. (rahopaṭicchanna sikkhāpada)
yo pana bhikkhu mātugāmena saddhiṃ raho paṭicchanne āsane nisajjaṃ kappeyya, pācittiyaṃ.
	45. (rahonisajja sikkhāpada)
yo pana bhikkhu mātugāmena saddhiṃ eko ekāya raho nisajjaṃ kappeyya, pācittiyaṃ.
	46. (cāritta sikkhāpada)
yo pana bhikkhu, nimantito sabhatto samāno, santaṃ bhikkhuṃ anāpucchā, purebhattaṃ vā pacchābhattaṃ vā kulesu cārittaṃ āpajjeyya, aññatra samayā, pācittiyaṃ. tatth'āyaṃ samayo: cīvaradānasamayo, cīvarakārasamayo. ayaṃ tattha samayo.
	47. (mahānāma sikkhāpada)
agilānena bhikkhunā cātumāsa-paccaya-pavāraṇā sāditabbā. aññatra punapavāraṇāya aññatra niccapavāraṇāya, tato ce uttariṃ sādiyeyya, pācittiyaṃ.
	48. (uyyuttasenā sikkhāpada)
yo pana bhikkhu uyyuttaṃ senaṃ dassanāya gaccheyya, aññatra tathārūpa-paccayā, pācittiyaṃ.
	49. (senāvāsa sikkhāpada)
siyā ca tassa bhikkhuno koci'd'eva paccayo senaṃ gamanāya, dirattatirattaṃ tena bhikkhunā senāya vasitabbaṃ. tato ce uttariṃ vaseyya, pācittiyaṃ.
	50. (uyyodhika sikkhāpada)
dirattatirattaṃ ce bhikkhu senāya vasamāno uyyodhikaṃ vā bal'aggaṃ vā senābyūhaṃ vā anīkadassanaṃ vā gaccheyya, pācittiyaṃ.
acelakavaggo pañcamo.

	51. (surāpāna sikkhāpada)
surāmeraya-pāne, pācittiyaṃ. 
	52. (aṅgulipatodaka sikkhāpada)
aṅguli-patodake, pācittiyaṃ. 
	53. (hasadhamma sikkhāpada)
udake hasadhamme, pācittiyaṃ. 
	54. (anādariya sikkhāpada)
anādariye, pācittiyaṃ. 
	55. (bhiṃsāpana sikkhāpada)
yo pana bhikkhu bhikkhuṃ bhiṃsāpeyya, pācittiyaṃ. 
	56. (joti sikkhāpada)
yo pana bhikkhu, agilāno visibban'āpekkho, jotiṃ samādaheyya vā samādahāpeyya vā, aññatra tathārūpa-paccayā, pācittiyaṃ.
	57. (nahāna sikkhāpada)
yo pana bhikkhu oren'addhamāsaṃ nahāyeyya, aññatra samayā, pācittiyaṃ. tatth'āyaṃ samayo: diyaḍḍho māso seso gimhānan'ti vassānassa paṭhamo māso – icc'ete aḍḍhateyyamāsā uṇhasamayo, pariḷāha-samayo, gilānasamayo, kammasamayo, addhānagamana-samayo, vātavuṭṭhisamayo. ayaṃ tattha samayo.
	58. (dubbaṇṇakaraṇa sikkhāpada)
navaṃ pana bhikkhunā cīvaralābhena tiṇṇaṃ dubbaṇṇakaraṇānaṃ aññataraṃ dubbaṇṇakaraṇaṃ ādātabbaṃ, nīlaṃ vā kaddamaṃ vā kāḷasāmaṃ vā. anādā ce bhikkhu tiṇṇaṃ dubbaṇṇakaraṇānaṃ aññataraṃ dubbaṇṇakaraṇaṃ navaṃ cīvaraṃ paribhuñjeyya, pācittiyaṃ.
	59. (vikappana sikkhāpada)
yo pana bhikkhu bhikkhussa vā bhikkhuniyā vā sikkhamānāya vā sāmaṇerassa vā sāmaṇeriyā vā sāmaṃ cīvaraṃ vikappetvā appaccuddhārakaṃ paribhuñjeyya, pācittiyaṃ.
	60. (apanidhāna sikkhāpada)
yo pana bhikkhu bhikkhussa pattaṃ vā cīvaraṃ vā nisīdanaṃ vā sūcigharaṃ vā kāyabandhanaṃ vā apanidheyya vā apanidhāpeyya vā, antamaso has'āpekkho'pi, pācittiyaṃ.
surāpānavaggo chaṭṭho.

	61. (sañcicca sikkhāpada)
yo pana bhikkhu sañcicca pāṇaṃ jīvitā voropeyya, pācittiyaṃ. 
	62. (sappāṇaka sikkhāpada)
yo pana bhikkhu jānaṃ sappāṇakaṃ udakaṃ paribhuñjeyya, pācittiyaṃ.
	63. (ukkoṭana sikkhāpada)
yo pana bhikkhu jānaṃ yathādhammaṃ nihat'ādhikaraṇaṃ punakammāya ukkoṭeyya, pācittiyaṃ.
	64. (duṭṭhulla sikkhāpada)
yo pana bhikkhu bhikkhussa jānaṃ duṭṭhullaṃ āpattiṃ paṭicchādeyya, pācittiyaṃ.
	65. (ūnavīsativassa sikkhāpada)
yo pana bhikkhu jānaṃ ūnavīsativassaṃ puggalaṃ upasampādeyya, so ca puggalo anupasampanno te ca bhikkhū gārayhā, idaṃ tasmiṃ, pācittiyaṃ.
	66. (theyyasattha sikkhāpada)
yo pana bhikkhu jānaṃ theyyasatthena saddhiṃ saṃvidhāya ek'addhānamaggaṃ paṭipajjeyya, antamaso gāmantaram'pi, pācittiyaṃ.
	67. (saṃvidhāna sikkhāpada)
yo pana bhikkhu mātugāmena saddhiṃ saṃvidhāya ek'addhānamaggaṃ paṭipajjeyya, antamaso gāmantaram'pi, pācittiyaṃ.
	68. (ariṭṭha sikkhāpada)
yo pana bhikkhu evaṃ vadeyya: tath'āhaṃ bhagavatā dhammaṃ desitaṃ ājānāmi yathā ye'me antarāyikā dhammā vuttā bhagavatā te paṭisevato n'ālaṃ antarāyāyā'ti, so bhikkhu bhikkhūhi evam'assa vacanīyo: mā, āyasmā, evaṃ avaca. mā bhagavantaṃ abbhācikkhi, na hi sādhu bhagavato abbhakkhānaṃ, na hi bhagavā evaṃ vadeyya. anekapariyāyena, āvuso, antarāyikā dhammā antarāyikā vuttā bhagavatā, alañ'ca pana te paṭisevato antarāyāyā'ti. evañ'ca so bhikkhu bhikkhūhi vuccamāno tath'eva paggaṇheyya, so bhikkhu bhikkhūhi yāvatatiyaṃ samanubhāsitabbo tassa paṭinissaggāya. yāvatatiyañ'ce samanubhāsiyamāno taṃ paṭinissajjeyya, icc'etaṃ kusalaṃ. no ce paṭinissajjeyya, pācittiyaṃ.
	69. (ukkhittasambhoga sikkhāpada)
yo pana bhikkhu jānaṃ tathāvādinā bhikkhunā, akaṭ'ānudhammena taṃ diṭṭhiṃ appaṭinissaṭṭhena, saddhiṃ sambhuñjeyya vā saṃvaseyya vā saha vā seyyaṃ kappeyya, pācittiyaṃ.
	70. (kaṇṭaka sikkhāpada)
samaṇ'uddeso'pi ce evaṃ vadeyya: tath'āhaṃ bhagavatā dhammaṃ desitaṃ ājānāmi yathā ye'me antarāyikā dhammā vuttā bhagavatā te paṭisevato n'ālam antarāyāyā'ti, so samaṇ'uddeso bhikkhūhi evam'assa vacanīyo: mā, āvuso samaṇ'uddesa, evaṃ avaca. mā bhagavantaṃ abbhācikkhi, na hi sādhu bhagavato abbhakkhānaṃ, na hi bhagavā evaṃ vadeyya. anekapariyāyena, āvuso samaṇ'uddesa, antarāyikā dhammā antarāyikā vuttā bhagavatā, alañ'ca pana te paṭisevato antarāyāyā'ti. evañ'ca so samaṇ'uddeso bhikkhūhi vuccamāno tath'eva paggaṇheyya, so samaṇ'uddeso bhikkhūhi evam'assa vacanīyo: ajjatagge te, āvuso samaṇ'uddesa, na c'eva so bhagavā satthā apadisitabbo, yam'pi c'aññe samaṇ'uddesā labhanti bhikkhūhi saddhiṃ dirattatirattaṃ sahaseyyaṃ, s'āpi te n'atthi. cara'pire, vinassā'ti. yo pana bhikkhu jānaṃ tathānāsitaṃ samaṇ'uddesaṃ upalāpeyya vā upaṭṭhāpeyya vā sambhuñjeyya vā saha vā seyyaṃ kappeyya, pācittiyaṃ.
sappāṇakavaggo sattamo.

	71. (sahadhammika sikkhāpada)
yo pana bhikkhu bhikkhūhi sahadhammikaṃ vuccamāno evaṃ vadeyya: na tāv'āhaṃ, āvuso, etasmiṃ sikkhāpade sikkhissāmi yāva na aññaṃ bhikkhuṃ, byattaṃ vinayadharaṃ, paripucchāmī'ti, pācittiyaṃ. sikkhamānena, bhikkhave, bhikkhunā aññātabbaṃ, paripucchitabbaṃ, paripañhitabbaṃ. ayaṃ tattha sāmīci.
	72. (vilekhana sikkhāpada)
yo pana bhikkhu pātimokkhe uddissamāne evaṃ vadeyya: kiṃ pan'imehi khudd'ānukhuddakehi sikkhāpadehi uddiṭṭhehi, yāvadeva kukkuccāya vihesāya vilekhāya saṃvattantī'ti, sikkhāpada-vivaṇṇanake, pācittiyaṃ.
	73. (mohana sikkhāpada)
yo pana bhikkhu anvaddhamāsaṃ pātimokkhe uddissamāne evaṃ vadeyya: idān'eva kho ahaṃ jānāmi, ayam'pi kira dhammo, sutt'āgato suttapariyāpanno, anvaddhamāsaṃ uddesaṃ āgacchatī'ti, tañ'ce bhikkhuṃ aññe bhikkhū jāneyyuṃ: nisinnapubbaṃ iminā bhikkhunā dvattikkhattuṃ pātimokkhe uddissamāne, ko pana vādo bhiyyo'ti, na ca tassa bhikkhuno aññāṇakena mutti atthi, yañ'ca tattha āpattiṃ āpanno tañ'ca yathādhammo kāretabbo, uttari c'assa moho āropetabbo: tassa te, āvuso, alābhā, tassa te dulladdhaṃ, yaṃ tvaṃ pātimokkhe uddissamāne na sādhukaṃ aṭṭhikatvā manasi karosī'ti, idaṃ tasmiṃ mohanake, pācittiyaṃ.
	74. (pahāra sikkhāpada)
yo pana bhikkhu bhikkhussa, kupito anattamano, pahāraṃ dadeyya, pācittiyaṃ.
	75. (talasattika sikkhāpada)
yo pana bhikkhu bhikkhussa, kupito anattamano, talasattikaṃ uggireyya, pācittiyaṃ.
	76. (amūlaka sikkhāpada)
yo pana bhikkhu bhikkhuṃ amūlakena saṅghādisesena anuddhaṃseyya, pācittiyaṃ.
	77. (sañcicca sikkhāpada)
yo pana bhikkhu bhikkhussa sañcicca kukkuccaṃ upadaheyya: iti'ssa muhuttam'pi aphāsu bhavissatī'ti, etadeva paccayaṃ karitvā anaññaṃ, pācittiyaṃ.
	78. (upassuti sikkhāpada)
yo pana bhikkhu bhikkhūnaṃ, bhaṇḍanajātānaṃ kalahajātānaṃ vivād'āpannānaṃ, upassutiṃ tiṭṭheyya: yaṃ ime bhaṇissanti taṃ sossāmī'ti, etadeva paccayaṃ karitvā anaññaṃ, pācittiyaṃ.
	79. (kammappaṭibāhana sikkhāpada)
yo pana bhikkhu dhammikānaṃ kammānaṃ chandaṃ datvā pacchā khīyanadhammaṃ āpajjeyya, pācittiyaṃ.
	80. (chandaṃadatvāgamana sikkhāpada)
yo pana bhikkhu saṅghe vinicchaya-kathāya vattamānāya chandaṃ adatvā uṭṭhāy'āsanā pakkameyya, pācittiyaṃ.
	81. (dubbala sikkhāpada)
yo pana bhikkhu samaggena saṅghena cīvaraṃ datvā pacchā khīyanadhammaṃ āpajjeyya: yathā-santhutaṃ bhikkhū saṅghikaṃ lābhaṃ pariṇāmentī'ti, pācittiyaṃ.
	82. (pariṇāmana sikkhāpada)
yo pana bhikkhu jānaṃ saṅghikaṃ lābhaṃ pariṇataṃ puggalassa pariṇāmeyya, pācittiyaṃ.
sahadhammikavaggo aṭṭhamo.

	83. (antepura sikkhāpada)
yo pana bhikkhu rañño khattiyassa muddh'ābhisittassa, anikkhanta-rājake aniggata-ratanake, pubbe appaṭisaṃvidito, indakhīlaṃ atikkameyya, pācittiyaṃ.
	84. (ratana sikkhāpada)
yo pana bhikkhu ratanaṃ vā ratana-sammataṃ vā, aññatra ajjhārāmā vā ajjhāvasathā vā, uggaṇheyya vā uggaṇhāpeyya vā, pācittiyaṃ. ratanaṃ vā pana bhikkhunā ratana-sammataṃ vā, ajjhārāme vā ajjhāvasathe vā, uggahetvā vā uggahāpetvā vā nikkhipitabbaṃ: yassa bhavissati so harissatī'ti. ayaṃ tattha sāmīci.
	85. (vikālagāmappavesana sikkhāpada)
yo pana bhikkhu, santaṃ bhikkhuṃ anāpucchā, vikāle gāmaṃ paviseyya, aññatra tathārūpā accāyikā karaṇīyā, pācittiyaṃ.
	86. (sūcighara sikkhāpada)
yo pana bhikkhu aṭṭhi-mayaṃ vā danta-mayaṃ vā visāṇa-mayaṃ vā sūcigharaṃ kārāpeyya, bhedanakaṃ pācittiyaṃ.
	87. (mañcapīṭha sikkhāpada)
navaṃ pana bhikkhunā mañcaṃ vā pīṭhaṃ vā kārayamānena aṭṭh'aṅgula-pādakaṃ kāretabbaṃ sugat'aṅgulena, aññatra heṭṭhimāya aṭaniyā. taṃ atikkāmayato, chedanakaṃ pācittiyaṃ.
	88. (tūlonaddha sikkhāpada)
yo pana bhikkhu mañcaṃ vā pīṭhaṃ vā tūl'onaddhaṃ kārāpeyya, uddālanakaṃ pācittiyaṃ.
	89. (nisīdana sikkhāpada)
nisīdanaṃ pana bhikkhunā kārayamānena pamāṇikaṃ kāretabbaṃ. tatr'idaṃ pamāṇaṃ: dīghaso dve vidatthiyo sugatavidatthiyā, tiriyaṃ diyaḍḍhaṃ, dasā vidatthi. taṃ atikkāmayato, chedanakaṃ pācittiyaṃ.
	90. (kaṇḍuppaṭicchādi sikkhāpada)
kaṇḍu-ppaṭicchādiṃ pana bhikkhunā kārayamānena pamāṇikā kāretabbā. tatr'idaṃ pamāṇaṃ: dīghaso catasso vidatthiyo sugatavidatthiyā, tiriyaṃ dve vidatthiyo. taṃ atikkāmayato, chedanakaṃ pācittiyaṃ.
	91. (vassikasāṭika sikkhāpada)
vassikasāṭikaṃ pana bhikkhunā kārayamānena pamāṇikā kāretabbā. tatr'idaṃ pamāṇaṃ: dīghaso cha vidatthiyo sugatavidatthiyā, tiriyaṃ aḍḍhateyyā. taṃ atikkāmayato, chedanakaṃ pācittiyaṃ.
	92. (nanda sikkhāpada)
yo pana bhikkhu sugatacīvara-ppamāṇaṃ cīvaraṃ kārāpeyya atirekaṃ vā, chedanakaṃ pācittiyaṃ. tatr'idaṃ sugatassa sugatacīvara-ppamāṇaṃ: dīghaso nava vidatthiyo sugatavidatthiyā, tiriyaṃ cha vidatthiyo. idaṃ sugatassa sugatacīvara-ppamāṇaṃ.
rājavaggo navamo.

uddiṭṭhā kho, āyasmanto, dvenavuti pācittiyā dhammā. tatth'āyasmante pucchāmi: kacci'ttha parisuddhā? dutiyam'pi pucchāmi: kacci'ttha parisuddhā? tatiyam'pi pucchāmi: kacci'ttha parisuddhā? parisuddh'etth'āyasmanto, tasmā tuṇhī. evam'etaṃ dhārayāmi.
pācittiyā dhammā niṭṭhitā.

     pāṭidesanīyā

ime kho pan'āyasmanto, cattāro pāṭidesanīyā dhammā uddesaṃ āgacchanti.
	1. (paṭhamapāṭidesanīya sikkhāpada)
yo pana bhikkhu aññātikāya bhikkhuniyā, antaragharaṃ paviṭṭhāya, hatthato khādanīyaṃ vā bhojanīyaṃ vā sahatthā paṭiggahetvā khādeyya vā bhuñjeyya vā, paṭidesetabbaṃ tena bhikkhunā: gārayhaṃ, āvuso, dhammaṃ āpajjiṃ, asappāyaṃ pāṭidesanīyaṃ, taṃ paṭidesemī'ti.
	2. (dutiyapāṭidesanīya sikkhāpada)
bhikkhū pan'eva kulesu nimantitā bhuñjanti, tatra ce bhikkhunī vosāsamāna-rūpā ṭhitā hoti: idha sūpaṃ detha, idha odanaṃ dethā'ti. tehi bhikkhūhi sā bhikkhunī apasādetabbā: apasakka tāva, bhagini, yāva bhikkhū bhuñjantī'ti. ekassa'pi ce bhikkhuno na paṭibhāseyya taṃ bhikkhuniṃ apasādetuṃ: apasakka tāva, bhagini, yāva bhikkhū bhuñjantī'ti, paṭidesetabbaṃ tehi bhikkhūhi: gārayhaṃ, āvuso, dhammaṃ āpajjimhā, asappāyaṃ pāṭidesanīyaṃ, taṃ paṭidesemā'ti.
	3. (tatiyapāṭidesanīya sikkhāpada)
yāni kho pana tāni sekha-sammatāni kulāni, yo pana bhikkhu tathārūpesu sekha-sammatesu kulesu, pubbe animantito agilāno, khādanīyaṃ vā bhojanīyaṃ vā sahatthā paṭiggahetvā khādeyya vā bhuñjeyya vā, paṭidesetabbaṃ tena bhikkhunā: gārayhaṃ, āvuso, dhammaṃ āpajjiṃ, asappāyaṃ pāṭidesanīyaṃ, taṃ paṭidesemī'ti.
	4. (catutthapāṭidesanīya sikkhāpada)
yāni kho pana tāni āraññakāni senāsanāni sāsaṅka-sammatāni sappaṭibhayāni, yo pana bhikkhu, tathārūpesu senāsanesu viharanto pubbe appaṭisaṃviditaṃ khādanīyaṃ vā bhojanīyaṃ vā ajjhārāme sahatthā paṭiggahetvā, agilāno, khādeyya vā bhuñjeyya vā, paṭidesetabbaṃ tena bhikkhunā: gārayhaṃ, āvuso, dhammaṃ āpajjiṃ, asappāyaṃ pāṭidesanīyaṃ, taṃ paṭidesemī'ti.

uddiṭṭhā kho, āyasmanto, cattāro pāṭidesanīyā dhammā. tatth'āyasmante pucchāmi: kacci'ttha parisuddhā? dutiyam'pi pucchāmi: kacci'ttha parisuddhā? tatiyam'pi pucchāmi: kacci'ttha parisuddhā? parisuddh'etth'āyasmanto, tasmā tuṇhī. evam'etaṃ dhārayāmi.
pāṭidesanīyā dhammā niṭṭhitā.

     sekhiyā

ime kho pan'āyasmanto, sekhiyā dhammā uddesaṃ āgacchanti.
	(parimaṇḍala sikkhāpada)
1. parimaṇḍalaṃ nivāsessāmī'ti sikkhā karaṇīyā.
2. parimaṇḍalaṃ pārupissāmī'ti sikkhā karaṇīyā.
	(suppaṭicchanna sikkhāpada)
3. suppaṭicchanno antaraghare gamissāmī'ti sikkhā karaṇīyā.
4. suppaṭicchanno antaraghare nisīdissāmī'ti sikkhā karaṇīyā.
	(susaṃvuta sikkhāpada)
5. susaṃvuto antaraghare gamissāmī'ti sikkhā karaṇīyā.
6. susaṃvuto antaraghare nisīdissāmī'ti sikkhā karaṇīyā.
	(okkhittacakkhu sikkhāpada)
7. okkhitta-cakkhu antaraghare gamissāmī'ti sikkhā karaṇīyā.
8. okkhitta-cakkhu antaraghare nisīdissāmī'ti sikkhā karaṇīyā.
	(ukkhittaka sikkhāpada)
9. na ukkhittakāya antaraghare gamissāmī'ti sikkhā karaṇīyā.
10. na ukkhittakāya antaraghare nisīdissāmī'ti sikkhā karaṇīyā.
parimaṇḍala-vaggo paṭhamo.

	(ujjagghika sikkhāpada)
11. na ujjagghikāya antaraghare gamissāmī'ti sikkhā karaṇīyā.
12. na ujjagghikāya antaraghare nisīdissāmī'ti sikkhā karaṇīyā.
	(uccasadda sikkhāpada)
13. appasaddo antaraghare gamissāmī'ti sikkhā karaṇīyā.
14. appasaddo antaraghare nisīdissāmī'ti sikkhā karaṇīyā.
	(kāyappacālaka sikkhāpada)
15. na kāya-ppacālakaṃ antaraghare gamissāmī'ti sikkhā karaṇīyā.
16. na kāya-ppacālakaṃ antaraghare nisīdissāmī'ti sikkhā karaṇīyā.
	(bāhuppacālaka sikkhāpada)
17. na bāhu-ppacālakaṃ antaraghare gamissāmī'ti sikkhā karaṇīyā.
18. na bāhu-ppacālakaṃ antaraghare nisīdissāmī'ti sikkhā karaṇīyā.
	(sīsappacālaka sikkhāpada)
19. na sīsa-ppacālakaṃ antaraghare gamissāmī'ti sikkhā karaṇīyā.
20. na sīsa-ppacālakaṃ antaraghare nisīdissāmī'ti sikkhā karaṇīyā.
ujjagghika-vaggo dutiyo.

	(khambhakata sikkhāpada)
21. na khambha-kato antaraghare gamissāmī'ti sikkhā karaṇīyā.
22. na khambha-kato antaraghare nisīdissāmī'ti sikkhā karaṇīyā.
	(oguṇṭhita sikkhāpada)
23. na oguṇṭhito antaraghare gamissāmī'ti sikkhā karaṇīyā.
24. na oguṇṭhito antaraghare nisīdissāmī'ti sikkhā karaṇīyā.
	(ukkuṭika sikkhāpada)
25. na ukkuṭikāya antaraghare gamissāmī'ti sikkhā karaṇīyā.
	(pallatthika sikkhāpada)
26. na pallatthikāya antaraghare nisīdissāmī'ti sikkhā karaṇīyā.
	(sakkaccapaṭiggahaṇa sikkhāpada)
27. sakkaccaṃ piṇḍapātaṃ paṭiggahessāmī'ti sikkhā karaṇīyā.
	(pattasaññīpaṭiggahaṇa sikkhāpada)
28. patta-saññī piṇḍapātaṃ paṭiggahessāmī'ti sikkhā karaṇīyā.
	(samasūpakapaṭiggahaṇa sikkhāpada)
29. samasūpakaṃ piṇḍapātaṃ paṭiggahessāmī'ti sikkhā karaṇīyā.
	(samatittika sikkhāpada)
30. samatittikaṃ piṇḍapātaṃ paṭiggahessāmī'ti sikkhā karaṇīyā.
khambhakata-vaggo tatiyo.

	(sakkaccabhuñjana sikkhāpada)
31. sakkaccaṃ piṇḍapātaṃ bhuñjissāmī'ti sikkhā karaṇīyā.
	(pattasaññībhuñjana sikkhāpada)
32. patta-saññī piṇḍapātaṃ bhuñjissāmī'ti sikkhā karaṇīyā.
	(sapadāna sikkhāpada)
33. sapadānaṃ piṇḍapātaṃ bhuñjissāmī'ti sikkhā karaṇīyā.
	(samasūpaka sikkhāpada)
34. samasūpakaṃ piṇḍapātaṃ bhuñjissāmī'ti sikkhā karaṇīyā.
	(na thūpakata sikkhāpada)
35. na thūpakato omadditvā piṇḍapātaṃ bhuñjissāmī'ti sikkhā karaṇīyā.
	(odanappaṭicchādana sikkhāpada)
36. na sūpaṃ vā byañjanaṃ vā odanena paṭicchādessāmi bhiyyo-kamyataṃ upādāyā'ti sikkhā karaṇīyā.
	(sūpodanaviññatti sikkhāpada)
37. na sūpaṃ vā odanaṃ vā agilānā attano atthāya viññāpetvā bhuñjissāmī'ti sikkhā karaṇīyā.
	(ujjhānasaññī sikkhāpada)
38. na ujjhāna-saññī paresaṃ pattaṃ olokessāmī'ti sikkhā karaṇīyā.
	(kabaḷa sikkhāpada)
39. n'ātimahantaṃ kabaḷaṃ karissāmī'ti sikkhā karaṇīyā.
	(ālopa sikkhāpada)
40. parimaṇḍalaṃ ālopaṃ karissāmī'ti sikkhā karaṇīyā.
sakkacca-vaggo catuttho.

	(anāhaṭa sikkhāpada)
41. na anāhaṭe kabaḷe mukhadvāraṃ vivarissāmī'ti sikkhā karaṇīyā.
	(bhuñjamāna sikkhāpada)
42. na bhuñjamāno sabbaṃ hatthaṃ mukhe pakkhipissāmī'ti sikkhā karaṇīyā.
	(sakabaḷa sikkhāpada)
43. na sakabaḷena mukhena byāharissāmī'ti sikkhā karaṇīyā.
	(piṇḍukkhepaka sikkhāpada)
44. na piṇḍ'ukkhepakaṃ bhuñjissāmī'ti sikkhā karaṇīyā.
	(kabaḷāvacchedaka sikkhāpada)
45. na kabaḷ'āvacchedakaṃ bhuñjissāmī'ti sikkhā karaṇīyā.
	(avagaṇḍakāraka sikkhāpada)
46. na avagaṇḍa-kārakaṃ bhuñjissāmī'ti sikkhā karaṇīyā.
	(hatthaniddhunaka sikkhāpada)
47. na hattha-niddhunakaṃ bhuñjissāmī'ti sikkhā karaṇīyā.
	(sitthāvakāraka sikkhāpada)
48. na sitth'āvakārakaṃ bhuñjissāmī'ti sikkhā karaṇīyā.
	(jivhānicchāraka sikkhāpada)
49. na jivhā-nicchārakaṃ bhuñjissāmī'ti sikkhā karaṇīyā.
	(capucapukāraka sikkhāpada)
50. na capucapu-kārakaṃ bhuñjissāmī'ti sikkhā karaṇīyā.
kabaḷavaggo pañcamo.

	(surusurukāraka sikkhāpada)
51. na surusuru-kārakaṃ bhuñjissāmī'ti sikkhā karaṇīyā.
	(hatthanillehaka sikkhāpada)
52. na hattha-nillehakaṃ bhuñjissāmī'ti sikkhā karaṇīyā.
	(pattanillehaka sikkhāpada)
53. na patta-nillehakaṃ bhuñjissāmī'ti sikkhā karaṇīyā.
	(oṭṭhanillehaka sikkhāpada)
54. na oṭṭha-nillehakaṃ bhuñjissāmī'ti sikkhā karaṇīyā.
	(sāmisa sikkhāpada)
55. na sāmisena hatthena pānīya-thālakaṃ paṭiggahessāmī'ti sikkhā karaṇīyā.
	(sasitthaka sikkhāpada)
56. na sasitthakaṃ patta-dhovanaṃ antaraghare chaḍḍessāmī'ti sikkhā karaṇīyā.
	(chattapāṇi sikkhāpada)
57. na chatta-pāṇissa agilānassa dhammaṃ desessāmī'ti sikkhā karaṇīyā.
	(daṇḍapāṇi sikkhāpada)
58. na daṇḍa-pāṇissa agilānassa dhammaṃ desessāmī'ti sikkhā karaṇīyā.
	(satthapāṇi sikkhāpada)
59. na sattha-pāṇissa agilānassa dhammaṃ desessāmī'ti sikkhā karaṇīyā.
	(āvudhapāṇi sikkhāpada)
60. na āvudha-pāṇissa agilānassa dhammaṃ desessāmī'ti sikkhā karaṇīyā.
surusuruvaggo chaṭṭho.

	(pāduka sikkhāpada)
61. na pāduk'āruḷhassa agilānassa dhammaṃ desessāmī'ti sikkhā karaṇīyā.
	(upāhana sikkhāpada)
62. na upāhan'āruḷhassa agilānassa dhammaṃ desessāmī'ti sikkhā karaṇīyā.
	(yāna sikkhāpada)
63. na yāna-gatassa agilānassa dhammaṃ desessāmī'ti sikkhā karaṇīyā.
	(sayana sikkhāpada)
64. na sayana-gatassa agilānassa dhammaṃ desessāmī'ti sikkhā karaṇīyā.
	(pallatthika sikkhāpada)
65. na pallatthikāya nisinnassa agilānassa dhammaṃ desessāmī'ti sikkhā karaṇīyā.
	(veṭhita sikkhāpada)
66. na veṭhita-sīsassa agilānassa dhammaṃ desessāmī'ti sikkhā karaṇīyā.
	(oguṇṭhita sikkhāpada)
67. na oguṇṭhita-sīsassa agilānassa dhammaṃ desessāmī'ti sikkhā karaṇīyā.
	(chamā sikkhāpada)
68. na chamāyaṃ nisīditvā āsane nisinnassa agilānassa dhammaṃ desessāmī'ti sikkhā karaṇīyā.
	(nīcāsana sikkhāpada)
69. na nīce āsane nisīditvā ucce āsane nisinnassa agilānassa dhammaṃ desessāmī'ti sikkhā karaṇīyā.
	(ṭhita sikkhāpada)
70. na ṭhito nisinnassa agilānassa dhammaṃ desessāmī'ti sikkhā karaṇīyā.
	(pacchatogamana sikkhāpada)
71. na pacchato gacchanto purato gacchantassa agilānassa dhammaṃ desessāmī'ti sikkhā karaṇīyā.
	(uppathenagamana sikkhāpada)
72. na uppathena gacchanto pathena gacchantassa agilānassa dhammaṃ desessāmī'ti sikkhā karaṇīyā.
	(ṭhitouccāra sikkhāpada)
73. na ṭhito agilāno uccāraṃ vā passāvaṃ vā karissāmī'ti sikkhā karaṇīyā.
	(hariteuccāra sikkhāpada)
74. na harite agilāno uccāraṃ vā passāvaṃ vā kheḷaṃ vā karissāmī'ti sikkhā karaṇīyā.
	(udakeuccāra sikkhāpada)
75. na udake agilāno uccāraṃ vā passāvaṃ vā kheḷaṃ vā karissāmī'ti sikkhā karaṇīyā.
pādukavaggo sattamo.

uddiṭṭhā kho, āyasmanto, sekhiyā dhammā. tatth'āyasmante, pucchāmi, kacci'ttha parisuddhā, dutiyam'pi pucchāmi, kacci'ttha parisuddhā, tatiyam'pi pucchāmi, kacci'ttha parisuddhā, parisuddh'etth'āyasmanto, tasmā tuṇhī, evam'etaṃ dhārayāmi.

sekhiyā dhammā niṭṭhitā.

     adhikaraṇasamathā

ime kho pan'āyasmanto, satta adhikaraṇa-samathā dhammā uddesaṃ āgacchanti.
uppann'uppannānaṃ adhikaraṇānaṃ samathāya vūpasamāya:
1. sammukhā-vinayo dātabbo. 
2. sati-vinayo dātabbo.
3. amūḷha-vinayo dātabbo.
4. paṭiññāya kāretabbo.
5. yebhuyyasikā.
6. tassa-pāpiyyasikā.
7. tiṇ'avatthārako'ti.

uddiṭṭhā kho, āyasmanto, satta adhikaraṇa-samathā dhammā. tatth'āyasmante pucchāmi: kacci'ttha parisuddhā? dutiyam'pi pucchāmi: kacci'ttha parisuddhā? tatiyam'pi pucchāmi: kacci'ttha parisuddhā? parisuddh'etth'āyasmanto, tasmā tuṇhī. evam'etaṃ dhārayāmi.
adhikaraṇa-samathā dhammā niṭṭhitā.

uddiṭṭhaṃ kho, āyasmanto, nidānaṃ.
uddiṭṭhā cattāro pārājikā dhammā.
uddiṭṭhā terasa saṅghādisesā dhammā.
uddiṭṭhā dve aniyatā dhammā.
uddiṭṭhā tiṃsa nissaggiyā pācittiyā dhammā.
uddiṭṭhā dvenavuti pācittiyā dhammā.
uddiṭṭhā cattāro pāṭidesanīyā dhammā.
uddiṭṭhā sekhiyā dhammā.
uddiṭṭhā satta adhikaraṇasamathā dhammā.
ettakaṃ tassa bhagavato sutt'āgataṃ sutta-pariyāpannaṃ anvaddhamāsaṃ uddesaṃ āgacchati. tattha sabbeh'eva samaggehi sammodamānehi avivadamānehi sikkhitabban'ti.
bhikkhu-pātimokkhaṃ niṭṭhitaṃ.

