
Okāsaṁ me bhante thero detu pāṭimokkhaṁ uddesituṁ. 1

〈 Saṅghatthera: Karomi āyasmato okāsaṁ. 〉

Uposathakaraṇato pubbe navavidhaṁ pubbakiccaṁ kātabbaṁ hoti:

Taṇ'ṭhāna-sammajjanañ'ca; tattha padīp’ujjalanañ'ca; āsana-paññapanañ'ca; pānīyaparibhojanīy'ūpaṭṭhapanañ'ca; chand'ārahānaṁ bhikkhūnaṁ Chand'āharaṇañ'ca; tesaññ'eva akat'uposathānaṁ pārisuddhiyā'pi āharaṇañ'ca; utu'kkhānañ'ca; bhikkhugaṇanā ca; bhikkhunīnam'ovādo cā’ti.

Tattha purimesu catūsu kiccesu padīpakiccaṁ idāni suriy'ālokassa atthitāya n’atthi, aparāni tīṇi 2 bhikkhūnaṁ vattaṁ jānantehi bhikkhūhi 3 katāni pariniṭṭhitāni honti. 4

Chand'āharaṇa pārisuddhi-āharaṇāni pana imissaṁ sīmāyaṁ hatthapāsaṁ vijahitvā nisinnānaṁ bhikkhūnaṁ abhāvato n’atthi. Utu'kkhānaṁ nāma ettakaṁ atikkantaṁ ettakaṁ avasiṭṭhan’ti; evaṁ utu-ācikkhanaṁ. Utūn'īdha pana sāsane hemanta-gimha-vassānānaṁ vasena tīṇi honti.

Ayaṁ hemanto'tu 5 asmiñ'ca utumhi aṭṭha uposathā, 6 iminā pakkhena: eko uposatho sampatto, dve uposathā atikkantā, pañca uposathā avasiṭṭhā. 7 Iti evaṁ sabbehi āyasmantehi utu'kkhānaṁ dhāretabbaṁ.

〈 Everyone: “Evaṁ bhante / āvuso” 〉

Bhikkhugaṇanā nāma imasmiṁ uposath'agge uposath'atthāya sannipatitā bhikkhū ettakā’ti, bhikkhūnaṁ gaṇanā. Imasmiṁ pana uposath'agge cattāro 8 bhikkhū sannipatitā honti. Iti sabbehi āyasmantehi bhikkhugaṇanā'pi dhāretabbā.

〈 Everyone: “Evaṁ bhante / āvuso” 〉

Bhikkhunīnam'ovādo pana samīpe tāsaṁ n’atthitāya n’atthi. Iti sakaraṇ'okāsānaṁ pubbakiccānaṁ katattā nikkaraṇ'okāsānaṁ pubbakiccānaṁ pakatiyā pariniṭṭhitattā evan'taṁ navavidhaṁ pubbakiccaṁ pariniṭṭhitaṁ hoti.

Niṭṭhite ca pubbakicce: Sace so divaso cātuddasī-paṇṇarasī-sāmaggīnam'aññataro yath'ājja uposatho paṇṇaraso / cātuddaso / sāmaggo.

Yāvatikā ca bhikkhū kammappattā saṅghuposath'ārahā cattāro vā tato vā atirekā pakatattā pārājikaṁ anāpannā saṅghena vā anukkhittā.

Te ca kho hatthapāsaṁ avijahitvā ekasīmāyaṁ ṭhitā.

Tesañ'ca vikālabhojan'ādi-vasena-vatthu-sabhāg'āpattiyo ce na vijjanti.

Tesañ'ca hatthapāse hatthapāsato bahikaraṇavasena vajjetabbo koci vajjanīyapuggalo ce n’atthi.



Evan'taṁ uposathakammaṁ imehi catūhi lakkhaṇehi saṅgahitaṁ pattakallaṁ nāma hoti, kātuṁ yuttarūpaṁ.

Uposathakammassa pattakallattaṁ viditvā idāni kariyamāno uposatho saṅghena anumānetabbo.

〈 Everyone: “Sādhu bhante / āvuso” 〉

〈 Saṅghatthera: Pubbakaraṇa-pubbakiccāni samāpetvā, imassa nisinnassa bhikkhusaṅghassa anumatiyā pāṭimokkhaṁ uddesituṁ ajjhesanaṁ karomi. 〉





Nidān'uddeso




* * *



Suṇātu me bhante / āvuso saṅgho, ajj’uposatho paṇṇaraso / cātuddaso / sāmaggo, yadi saṅghassa pattakallaṁ, saṅgho uposathaṁ kareyya pātimokkhaṁ uddiseyya.

Kiṁ saṅghassa pubbakiccaṁ?

Pārisuddhiṁ āyasmanto ārocetha. Pātimokkhaṁ uddisissāmi. Taṁ sabb'eva santā sādhukaṁ suṇoma manasikaroma. Yassa siyā āpatti, so āvikareyya. Asantiyā āpattiyā, tuṇhī bhavitabbaṁ. Tuṇhībhāvena kho pan'āyasmante parisuddhā’ti vedissāmi.

Yathā kho pana paccekapuṭṭhassa veyyākaraṇaṁ hoti, evam'evaṁ evarūpāya parisāya yāvatatiyaṁ anussāvitaṁ hoti.

Yo pana bhikkhu yāvatatiyaṁ anusāviyamāne saramāno santiṁ āpattiṁ nāvikareyya, sampajānamusāvād’assa hoti. Sampajānamusāvādo kho pan’āyasmanto antarāyiko dhammo vutto bhagavatā. Tasmā saramānena bhikkhunā āpannena visuddh'āpekkhena santī āpatti āvikātabbā, āvikatā hi’ssa phāsu hoti.

Uddiṭṭhaṃ kho āyasmanto nidānaṃ. 9

Tatth'āyasmante pucchāmi: Kacci’ttha parisuddhā?

Dutiyam'pi pucchāmi: Kacci’ttha parisuddhā?

Tatiyam'pi pucchāmi: Kacci’ttha parisuddhā?

Parisuddh’etth'āyasmanto, tasmā tuṇhī, evam'etaṁ dhārayāmi.

Nidānaṃ niṭṭhitaṃ 10





Pārājik'uddeso




* * *



Tatr’ime cattāro pārājikā dhammā uddesaṁ āgacchanti.





Pārājika 1: Methunadhammasikkhāpadaṁ


Yo pana bhikkhu bhikkhūnaṁ sikkhāsājīvasamāpanno sikkhaṁ appaccakkhāya dubbalyaṁ anāvikatvā methunaṁ dhammaṁ paṭiseveyya, antamaso tiracchānagatāya'pi; pārājiko hoti, asaṁvāso.





Pārājika 2: Adinn'ādānasikkhāpadaṁ


Yo pana bhikkhu gāmā vā araññā vā adinnaṁ theyyasaṅkhātaṁ ādiyeyya, yathārūpe adinn'ādāne rājāno coraṁ gahetvā haneyyuṁ vā bandheyyuṁ vā pabbājeyyuṁ vā: “Coro’si, bālo’si, mūḷho’si, theno’sī’ti,” tathārūpaṁ bhikkhu adinnaṁ ādiyamāno; ayam'pi pārājiko hoti, asaṁvāso.





Pārājika 3: Manussaviggahasikkhāpadaṁ


Yo pana bhikkhu sañcicca manussaviggahaṁ jīvitā voropeyya, satthahārakaṁ v'āssa pariyeseyya, maraṇavaṇṇaṁ vā saṁvaṇṇeyya, maraṇāya vā samādapeyya: “Ambho purisa, kiṁ tuyh’iminā pāpakena dujjīvitena? Matan'te jīvitā seyyo’ti!”, iti cittamano cittasaṅkappo anekapariyāyena maraṇavaṇṇaṁ vā saṁvaṇṇeyya, maraṇāya vā samādapeyya; ayam'pi pārājiko hoti, asaṁvāso.





Pārājika 4: Uttarimanussadhammasikkhāpadaṁ


Yo pana bhikkhu anabhijānaṁ uttarimanussadhammaṁ att'ūpanāyikaṁ alam'ariyañāṇadassanaṁ samudācareyya: “Iti jānāmi, iti passāmī’ti!”, tato aparena samayena samanuggāhiyamāno vā asamanuggāhiyamāno vā āpannovisuddh'āpekkho evaṁ vadeyya: “Ajānam'ev'āhaṁ āvuso avacaṁ: ’Jānāmi!’ apassaṁ: ’Passāmi!’ Tucchaṁ musā vilapin’ti”, aññatra adhimānā, ayam'pi pārājiko hoti, asaṁvāso.

Uddiṭṭhā kho āyasmanto cattāro pārājikā dhammā.

Yesaṁ bhikkhuaññataraṁ vā aññataraṁ vā āpajjitvā na labhati bhikkhūhi saddhiṁ saṁvāsaṁ. Yathā pure, tathā pacchā, pārājiko hoti, asaṁvāso.

Tatth'āyasmante pucchāmi: Kacci’ttha parisuddhā?

Dutiyam'pi pucchāmi: Kacci’ttha parisuddhā?

Tatiyam'pi pucchāmi: Kacci’ttha parisuddhā?

Parisuddh’etth'āyasmanto, tasmā tuṇhī, evam'etaṁ dhārayāmi.

Cattāro pārājikā niṭṭhitā 11





Saṅghādises'uddeso




* * *



Ime kho pan’āyasmanto terasa saṅghādisesā dhammā uddesaṁ āgacchanti.





Saṅghādisesa 1: Sukkavissaṭṭhisikkhāpadaṁ


Sañcetanikā sukkavisaṭṭhi, aññatra supinantā, saṅghādiseso.





Saṅghādisesa 2: Kāyasaṁsaggasikkhāpadaṁ


Yo pana bhikkhu otiṇṇo vipariṇatena cittena mātugāmena saddhiṁ kāyasaṁsaggaṁ samāpajjeyya, hatthagāhaṁ vā veṇigāhaṁ vā aññatarassa vā aññatarassa vā aṅgassa parāmasanaṁ, saṅghādiseso.





Saṅghādisesa 3: Duṭṭhullavācāsikkhāpadaṁ


Yo pana bhikkhu otiṇṇo vipariṇatena cittena mātugāmaṁ duṭṭhullāhi vācāhi obhāseyya, yathātaṁ yuvā yuvatiṁ, methun'ūpasaṁhitāhi, saṅghādiseso.





Saṅghādisesa 4: Attakāmapāricariyasikkhāpadaṁ


Yo pana bhikkhu otiṇṇo vipariṇatena cittena mātugāmassa santike attakāmapāricariyāya vaṇṇaṁ bhāseyya: “Etad'aggaṁ bhagini pāricariyānaṁ yā mādisaṁ sīlavantaṁ kalyāṇadhammaṁ brahmacāriṁ etena dhammena paricareyyā’ti,” methun'ūpasaṁhitena, saṅghādiseso.





Saṅghādisesa 5: Sañcarittasikkhāpadaṁ


Yo pana bhikkhu sañcarittaṁ samāpajjeyya, itthiyā vā purisamatiṁ purisassa vā itthimatiṁ, jāyattane vā jārattane vā, antamaso taṁkhaṇikāya'pi, saṅghādiseso.





Saṅghādisesa 6: Kuṭikārasikkhāpadaṁ


Saññācikāya pana bhikkhunā kuṭiṁ kārayamānena assāmikaṁ att'uddesaṁ, pamāṇikā kāretabbā. Tatr’idaṁ pamāṇaṁ: dīghaso dvādasa vidatthiyo sugatavidatthiyā tiriyaṁ satt’antarā. Bhikkhū abhinetabbā vatthudesanāya. Tehi bhikkhūhi vatthuṁ desetabbaṁ anārambhaṁ saparikkamanaṁ. Sārambhe ce bhikkhu vatthusmiṁ aparikkamane saññācikāya kuṭiṁ kāreyya, bhikkhū vā anabhineyya vatthudesanāya, pamāṇaṁ vā atikkāmeyya, saṅghādiseso.





Saṅghādisesa 7: Vihārakārasikkhāpadaṁ


Mahallakaṁ pana bhikkhunā vihāraṁ kārayamānena sassāmikaṁ att'uddesaṁ bhikkhū abhinetabbā vatthudesanāya. Tehi bhikkhūhi vatthuṁ desetabbaṁ anārambhaṁ saparikkamanaṁ. Sārambhe ce bhikkhu vatthusmiṁ aparikkamane mahallakaṁ vihāraṁ kāreyya, bhikkhū vā anabhineyya vatthudesanāya, saṅghādiseso.





Saṅghādisesa 8: Duṭṭhadosasikkhāpadaṁ


Yo pana bhikkhu bhikkhuṁ duṭṭho doso appatīto amūlakena pārājikena dhammena anuddhaṁseyya: “App'eva nāma naṁ imamhā brahmacariyā cāveyyan’ti,” tato aparena samayena samanuggāhiyamāno vā asamanuggāhiyamāno vā, amūlakañ'c’eva taṁ adhikaraṇaṁ hoti, bhikkhu ca dosaṁ patiṭṭhāti, saṅghādiseso.





Saṅghādisesa 9: Aññabhāgiyasikkhāpadaṁ


Yo pana bhikkhu bhikkhuṁ duṭṭho doso appatīto aññabhāgiyassa adhikaraṇassa kiñci desaṁ lesamattaṁ upādāya pārājikena dhammena anuddhaṁseyya: “App'eva nāma naṁ imamhā brahmacariyā cāveyyan’ti,” tato aparena samayena samanuggāhiyamāno vā asamanuggāhiyamāno vā, aññabhāgiyañ'c’eva taṁ adhikaraṇaṁ hoti, koci deso lesamatto upādinno, bhikkhu ca dosaṁ patiṭṭhāti, saṅghādiseso.





Saṅghādisesa 10: Saṅghabhedasikkhāpadaṁ


Yo pana bhikkhu samaggassa saṅghassa bhedāya parakkameyya, bhedanasaṁvattanikaṁ vā adhikaraṇaṁ samādāya paggayha tiṭṭheyya, so bhikkhu bhikkhūhi evam'assa vacanīyo: ”Mā āyasmā samaggassa saṅghassa bhedāya parakkami bhedanasaṁvattanikaṁ vā adhikaraṇaṁ samādāya paggayha aṭṭhāsi. Samet’āyasmā saṅghena, samaggo hi saṅgho sammodamāno avivadamāno ek'uddeso phāsu viharatī’ti.”, evañ'ca so bhikkhu bhikkhūhi vuccamāno tath’eva paggaṇheyya, so bhikkhu bhikkhūhi yāvatatiyaṁ samanubhāsitabbo tassa paṭinissaggāya, yāvatatiyañ'ce samanubhāsiyamāno taṁ paṭinissajeyya, icc'etaṁ kusalaṁ, no ce paṭinissajeyya, saṅghādiseso.





Saṅghādisesa 11: Bhed'ānuvattakasikkhāpadaṁ


Tass’eva kho pana bhikkhussa bhikkhū honti anuvattakā vaggavādakā, eko vā dve vā tayo vā, te evaṁ vadeyyuṁ: “Mā āyasmanto etaṁ bhikkhuṁ kiñci avacuttha, dhammavādī c’eso bhikkhu, vinayavādī c’eso bhikkhu, amhākañ'c’eso bhikkhu, chandañ'ca ruciñ'ca ādāya voharati, jānāti no bhāsati, amhākam'p’etaṁ khamatī’ti,” te bhikkhū bhikkhūhi evam'assu vacanīyā : “Mā āyasmanto evaṁ avacuttha. Na c’eso bhikkhu dhammavādī, na c’eso bhikkhu vinayavādī. Mā āyasmantānam'pi saṅghabhedo ruccittha. Samet’āyasmantānaṁ saṅghena, samaggo hi saṅgho sammodamāno avivadamāno ek'uddeso phāsu viharatī’ti,” evañ'ca te bhikkhū bhikkhūhi vuccamānā tath’eva paggaṇheyyuṁ, te bhikkhū bhikkhūhi yāvatatiyaṁ samanubhāsitabbā tassa paṭinissaggāya, yāvatatiyañ'ce samanubhāsiyamānā taṁ paṭinissajeyyuṁ icc'etaṁ kusalaṁ, no ce paṭinissajeyyuṁ, saṅghādiseso.





Saṅghādisesa 12: Dubbacasikkhāpadaṁ


Bhikkhu pan’eva dubbacajātiko hoti, uddesapariyāpannesu sikkhāpadesu bhikkhūhi sahadhammikaṁ vuccamāno attānaṁ avacanīyaṁ karoti: “Mā maṁ āyasmanto kiñci avacuttha, kalyāṇaṁ vā pāpakaṁ vā, aham'p’āyasmante na kiñci vakkhāmi, kalyāṇaṁ vā pāpakaṁ vā. Viramath'āyasmanto mama vacanāyā’ti”, so bhikkhu bhikkhūhi evam'assa vacanīyo: “Mā āyasmā attānaṁ avacanīyaṁ akāsi. Vacanīyam'ev'āyasmā attānaṁ karotu. Āyasmā'pi bhikkhū vadetu saha dhammena, bhikkhū'pi āyasmantaṁ vakkhanti saha dhammena. Evaṁ-saṁvaddhā hi tassa bhagavato parisā, yad'idaṁ aññam'aññavacanena aññam'aññavuṭṭhāpanenā’ti,” evañ'ca so bhikkhu bhikkhūhi vuccamāno tath’eva paggaṇheyya, so bhikkhu bhikkhūhi yāvatatiyaṁ samanubhāsitabbo tassa paṭinissaggāya, yāvatatiyañ'ce samanubhāsiyamāno taṁ paṭinissajeyya icc'etaṁ kusalaṁ, no ce paṭinissajeyya, saṅghādiseso.





Saṅghādisesa 13: Kuladūsakasikkhāpadaṁ


Bhikkhu pan’eva aññataraṁ gāmaṁ vā nigamaṁ vā upanissāya viharati kuladūsako pāpasamācāro. Tassa kho pāpakā samācārā dissanti c’eva suyyanti ca, kulāni ca tena duṭṭhāni dissanti c’eva suyyanti ca, so bhikkhu bhikkhūhi evam'assa vacanīyo: “Āyasmā kho kuladūsako pāpasamācāro. Āyasmato kho pāpakā samācārā dissanti c’eva suyyanti ca, kulāni c'āyasmatā duṭṭhāni dissanti c’eva suyyanti ca. Pakkamat’āyasmā imamhā āvāsā. Alaṁ te idha vāsenā’ti,” evañ'ca so bhikkhu bhikkhūhi vuccamāno te bhikkhū evaṁ vadeyya: “Chandagāmino ca bhikkhū, dosagāmino ca bhikkhū, mohagāmino ca bhikkhū, bhayagāmino ca bhikkhū, tādisikāya āpattiyā ekaccaṁ pabbājenti, ekaccaṁ na pabbājentī’ti,” so bhikkhu bhikkhūhi evam'assa vacanīyo: “Mā āyasmā evaṁ avaca, na ca bhikkhū chandagāmino, na ca bhikkhū dosagāmino, na ca bhikkhū mohagāmino, na ca bhikkhū bhayagāmino. Āyasmā kho kuladūsako pāpasamācāro, āyasmato kho pāpakā samācārā dissanti c’eva suyyanti ca, kulāni c'āyasmatā duṭṭhāni dissanti c’eva suyyanti ca. Pakkamat’āyasmā imamhā āvāsā. Alaṁ te idha vāsenā’ti,” evañ'ca so bhikkhu bhikkhūhi vuccamāno tath’eva paggaṇheyya, so bhikkhu bhikkhūhi yāvatatiyaṁ samanubhāsitabbo tassa paṭinissaggāya, yāvatatiyañ'ce samanubhāsiyamāno taṁ paṭinissajeyya icc'etaṁ kusalaṁ, no ce paṭinissajeyya, saṅghādiseso.

Uddiṭṭhā kho āyasmanto terasa saṅghādisesā dhammā, nava paṭham'āpattikā cattāro yāvatatiyakā. Yesaṁ bhikkhu aññataraṁ vā aññataraṁ vā āpajjitvā, yāvat'ihaṁ jānaṁ paṭicchādeti, tāvat'ihaṁ tena bhikkhunā akāmā parivatthabbaṁ. Parivutthaparivāsena bhikkhunā uttariṁ chārattaṁ bhikkhumānattāya paṭipajjitabbaṁ. Ciṇṇamānatto bhikkhu, yattha siyā vīsatigaṇo bhikkhusaṅgho, tattha so bhikkhu abbhetabbo. Ekena'pi ce ūno vīsatigaṇo bhikkhusaṅgho taṁ bhikkhuṁ abbheyya, so ca bhikkhu anabbhito, te ca bhikkhū gārayhā. Ayaṁ tattha sāmīci.

Tatth'āyasmante pucchāmi: Kacci’ttha parisuddhā?

Dutiyam'pi pucchāmi: Kacci’ttha parisuddhā?

Tatiyam'pi pucchāmi: Kacci’ttha parisuddhā?

Parisuddh’etth'āyasmanto, tasmā tuṇhī, evam'etaṁ dhārayāmī.

Terasa saṅghā disesā niṭṭhitā 12





Aniyat'uddeso




* * *



Ime kho pan’āyasmanto dve aniyatā dhammā uddesaṁ āgacchanti.





Aniyata 1: Paṭhama-aniyatasikkhāpadaṁ


Yo pana bhikkhu mātugāmena saddhiṁ eko ekāya raho paṭicchanne āsane alaṅ'kammaniye nisajjaṁ kappeyya, tam'enaṁ saddheyyavacasā upāsikā disvā tiṇṇaṁ dhammānaṁ aññatarena vadeyya: pārājikena vā saṅghādisesena vā pācittiyena vā, nisajjaṁ bhikkhu paṭijānamāno tiṇṇaṁ dhammānaṁ aññatarena kāretabbo: pārājikena vā saṅghādisesena vā pācittiyena vā, yena vā sā saddheyyavacasā upāsikā vadeyya, tena so bhikkhu kāretabbo, ayaṁ dhammo aniyato.





Aniyata 2: Dutiya-aniyatasikkhāpadaṁ


Na h'eva kho pana paṭicchannaṁ āsanaṁ hoti n'ālaṅ'kammaniyaṁ, alañ'ca kho hoti mātugāmaṁ duṭṭhullāhi vācāhi obhāsituṁ.

Yo pana bhikkhu tathārūpe āsane mātugāmena saddhiṁ eko ekāya raho nisajjaṁ kappeyya, tam'enaṁ saddheyyavacasā upāsikā disvā dvinnaṁ dhammānaṁ aññatarena vadeyya saṅghādisesena vā pācittiyena vā, nisajjaṁ bhikkhu paṭijānamāno dvinnaṁ dhammānaṁ aññatarena kāretabbo saṅghādisesena vā pācittiyena vā, yena vā sā saddheyyavacasā upāsikā vadeyya, tena so bhikkhu kāretabbo, ayam'pi dhammo aniyato.

Uddiṭṭhā kho āyasmanto dve aniyatā dhammā.

Tatth'āyasmante pucchāmi: Kacci’ttha parisuddhā?

Dutiyam'pi pucchāmi: Kacci’ttha parisuddhā?

Tatiyam'pi pucchāmi: Kacci’ttha parisuddhā?

Parisuddh’etth'āyasmanto, tasmā tuṇhī, evam'etaṁ dhārayāmi.

Dve aniyatā niṭṭhitā 13





Nissaggiyā pācittiyā




* * *



Ime kho pan’āyasmanto tiṁsa nissaggiyā pācittiyā dhammā uddesaṁ āgacchanti.





Cīvaravaggo



Nissaggiya Pācittiya 1: Kaṭhinasikkhāpadaṁ


Niṭṭhitacīvarasmiṁ bhikkhunā ubbhatasmiṁ kaṭhine, das'āhaparamaṁ atirekacīvaraṁ dhāretabbaṁ. Taṁ atikkāmayato, nissaggiyaṁ pācittiyaṁ.





Nissaggiya Pācittiya 2: Uddositasikkhāpadaṁ


Niṭṭhitacīvarasmiṁ bhikkhunā ubbhatasmiṁ kaṭhine, ekarattam'pi ce bhikkhu ticīvarena vippavaseyya, aññatra bhikkhusammutiyā, nissaggiyaṁ pācittiyaṁ.





Nissaggiya Pācittiya 3: Akālacīvarasikkhāpadaṁ


Niṭṭhitacīvarasmiṁ bhikkhunā ubbhatasmiṁ kaṭhine, bhikkhuno pan’eva akālacīvaraṁ uppajjeyya, ākaṅkhamānena bhikkhunā paṭiggahetabbaṁ, paṭiggahetvā khippam'eva kāretabbaṁ. No c’assa pāripūri, māsaparamaṁ tena bhikkhunā taṁ cīvaraṁ nikkhipitabbaṁ ūnassa pāripūriyā, satiyā paccāsāya; tato ce uttariṁ nikkhipeyya, satiyā'pi paccāsāya, nissaggiyaṁ pācittiyaṁ.





Nissaggiya Pācittiya 4: Purāṇacīvarasikkhāpadaṁ


Yo pana bhikkhu aññātikāya bhikkhuniyā purāṇacīvaraṁ dhovāpeyya vā rajāpeyya vā ākoṭāpeyya vā, nissaggiyaṁ pācittiyaṁ.





Nissaggiya Pācittiya 5: Cīvarappaṭiggahaṇasikkhāpadaṁ


Yo pana bhikkhu aññātikāya bhikkhuniyā hatthato cīvaraṁ paṭiggaṇheyya, aññatra pārivattakā, nissaggiyaṁ pācittiyaṁ.





Nissaggiya Pācittiya 6: Aññātakaviññattisikkhāpadaṁ


Yo pana bhikkhu aññātakaṁ gahapatiṁ vā gahapatāniṁ vā cīvaraṁ viññāpeyya, aññatra samayā, nissaggiyaṁ pācittiyaṁ. Tatth'āyaṁ samayo: acchinnacīvaro vā hoti bhikkhu naṭṭhacīvaro vā; ayaṁ tattha samayo.





Nissaggiya Pācittiya 7: Tat’uttarisikkhāpadaṁ


Tañ'ce aññātako gahapati vā gahapatānī vā bahūhi cīvarehi abhihaṭṭhuṁ pavāreyya, santar’uttaraparamaṁ tena bhikkhunā tato cīvaraṁ sāditabbaṁ; tato ce uttariṁ sādiyeyya, nissaggiyaṁ pācittiyaṁ.





Nissaggiya Pācittiya 8: Paṭhama-upakkhaṭasikkhāpadaṁ


Bhikkhuṁ pan’eva uddissa aññātakassa gahapatissa vā gahapatāniyā vā cīvaracetāpanaṁ upakkhaṭaṁ hoti: “Iminā cīvaracetāpanena cīvaraṁ cetāpetvā itthan'nāmaṁ bhikkhuṁ cīvarena acchādessāmī’ti.” Tatra ce so bhikkhu pubbe appavārito upasaṅkamitvā cīvare vikappaṁ āpajjeyya: “Sādhu vata maṁ āyasmā iminā cīvaracetāpanena evarūpaṁ vā evarūpaṁ vā cīvaraṁ cetāpetvā acchādehī’ti,” kalyāṇakamyataṁ upādāya, nissaggiyaṁ pācittiyaṁ.





Nissaggiya Pācittiya 9: Dutiya-upakkhaṭasikkhāpadaṁ


Bhikkhuṁ pan’eva uddissa ubhinnaṁ aññātakānaṁ gahapatīnaṁ vā gahapatānīnaṁ vā paccekacīvaracetāpanā upakkhaṭā honti: “Imehi mayaṁ paccekacīvaracetāpanehi paccekacīvarāni cetāpetvā itthan'nāmaṁ bhikkhuṁ cīvarehi acchādessāmā’ti.” Tatra ce so bhikkhu pubbe appavārito upasaṅkamitvā cīvare vikappaṁ āpajjeyya: “Sādhu vata maṁ āyasmanto imehi paccekacīvaracetāpanehi evarūpaṁ vā evarūpaṁ vā cīvaraṁ cetāpetvā acchādetha ubho va santā ekenā’ti,” kalyāṇakamyataṁ upādāya, nissaggiyaṁ pācittiyaṁ.





Nissaggiya Pācittiya 10: Rājasikkhāpadaṁ


Bhikkhuṁ pan’eva uddissa rājā vā rājabhoggo vā brāhmaṇo vā gahapatiko vā dūtena cīvaracetāpanaṁ pahiṇeyya: “Iminā cīvaracetāpanena cīvaraṁ cetāpetvā itthan'nāmaṁ bhikkhuṁ cīvarena acchādehī’ti.” So ce dūto taṁ bhikkhuṁ upasaṅkamitvā evaṁ vadeyya: “Idaṁ kho bhante āyasmantaṁ uddissa cīvaracetāpanaṁ ābhataṁ, paṭiggaṇhātu āyasmā cīvaracetāpanan”ti, tena bhikkhunā so dūto evam'assa vacanīyo: “Na kho mayaṁ āvuso cīvaracetāpanaṁ paṭiggaṇhāma, cīvarañ'ca kho mayaṁ paṭiggaṇhāma kālena kappiyan'ti.” So ce dūto taṁ bhikkhuṁ evaṁ vadeyya: “Atthi pan’āyasmato koci veyyāvaccakaro'ti,” cīvar'atthikena, bhikkhave, bhikkhunā veyyāvaccakaro niddisitabbo ārāmiko vā upāsako vā: “Eso kho āvuso bhikkhūnaṁ veyyāvaccakaro'ti.” So ce dūto taṁ veyyāvaccakaraṁ saññāpetvā taṁ bhikkhuṁ upasaṅkamitvā evaṁ vadeyya: “Yaṁ kho bhante āyasmā veyyāvaccakaraṁ niddisi, saññatto so mayā. Upasaṅkamatu āyasmā kālena, cīvarena taṁ acchādessatī'ti, cīvar'atthikena bhikkhave bhikkhunā veyyāvaccakaro upasaṅkamitvā dvattikkhattuṁ codetabbo sāretabbo: “Attho me āvuso cīvarenā'ti.” Dvattikkhattuṁ codayamāno sārayamāno taṁ cīvaraṁ abhinipphādeyya, icc'etaṁ kusalaṁ. No ce abhinipphādeyya, catukkhattuṁ pañcakkhattuṁ chakkhattu'paramaṁ tuṇhībhūtena uddissa ṭhātabbaṁ. Catukkhattuṁ pañcakkhattuṁ chakkhattu'paramaṁ tuṇhībhūto uddissa tiṭṭhamāno taṁ cīvaraṁ abhinipphādeyya, icc'etaṁ kusalaṁ; tato ce uttariṁ vāyamamāno taṁ cīvaraṁ abhinipphādeyya, nissaggiyaṁ pācittiyaṁ. No ce abhinipphādeyya, yat’assa cīvaracetāpanaṁ ābhataṁ, tattha sāmaṁ vā gantabbaṁ dūto vā pāhetabbo: “Yaṁ kho tumhe āyasmanto bhikkhuṁ uddissa cīvaracetāpanaṁ pahiṇittha, na taṁ tassa bhikkhuno kiñci atthaṁ anubhoti, yuñjant’āyasmanto sakaṁ, mā vo sakaṁ vinassā'ti.” Ayaṁ tattha sāmīci.

Cīvaravaggo paṭhamo





Eḷakalomavaggo



Nissaggiya Pācittiya 11: Kosiyasikkhāpadaṁ


Yo pana bhikkhu kosiyamissakaṁ santhataṁ kārāpeyya, nissaggiyaṁ pācittiyaṁ.





Nissaggiya Pācittiya 12: Suddhakāḷakasikkhāpadaṁ


Yo pana bhikkhu suddhakāḷakānaṁ eḷakalomānaṁ santhataṁ kārāpeyya, nissaggiyaṁ pācittiyaṁ.





Nissaggiya Pācittiya 13: Dvebhāgasikkhāpadaṁ


Navaṁ pana bhikkhunā santhataṁ kārayamānena dve bhāgā suddhakāḷakānaṁ eḷakalomānaṁ ādātabbā, tatiyaṁ odātānaṁ catutthaṁ gocariyānaṁ. Anādā ce bhikkhu dve bhāge suddhakāḷakānaṁ eḷakalomānaṁ tatiyaṁ odātānaṁ catutthaṁ gocariyānaṁ navaṁ santhataṁ kārāpeyya, nissaggiyaṁ pācittiyaṁ.





Nissaggiya Pācittiya 14: Chabbassasikkhāpadaṁ


Navaṁ pana bhikkhunā santhataṁ kārāpetvā chabbassāni dhāretabbaṁ. Orena ce channaṁ vassānaṁ taṁ santhataṁ visajjetvā vā avisajjetvā vā aññaṁ navaṁ santhataṁ kārāpeyya, aññatra bhikkhusammutiyā, nissaggiyaṁ pācittiyaṁ.





Nissaggiya Pācittiya 15: Nisīdanasanthatasikkhāpadaṁ


Nisīdanasanthataṁ pana bhikkhunā kārayamānena purāṇasanthatassa sāmantā sugatavidatthi ādātabbā dubbaṇṇakaraṇāya. Anādā ce bhikkhu purāṇasanthatassa sāmantā sugatavidatthiṁ navaṁ nisīdanasanthataṁ kārāpeyya, nissaggiyaṁ pācittiyaṁ.





Nissaggiya Pācittiya 16: Eḷakalomasikkhāpadaṁ


Bhikkhuno pan’eva addhānamaggappaṭipannassa eḷakalomāni uppajjeyyuṁ, ākaṅkhamānena bhikkhunā paṭiggahetabbāni, paṭiggahetvā tiyojanaparamaṁ sahatthā haritabbāni, asante hārake; tato ce uttariṁ hareyya asante'pi hārake, nissaggiyaṁ pācittiyaṁ.





Nissaggiya Pācittiya 17: Eḷakalomadhovāpanasikkhāpadaṁ


Yo pana bhikkhu aññātikāya bhikkhuniyā eḷakalomāni dhovāpeyya vā rajāpeyya vā vijaṭāpeyya vā, nissaggiyaṁ pācittiyaṁ.





Nissaggiya Pācittiya 18: Rūpiyasikkhāpadaṁ


Yo pana bhikkhu jātarūparajataṁ uggaṇheyya vā uggaṇhāpeyya vā upanikkhittaṁ vā sādiyeyya, nissaggiyaṁ pācittiyaṁ.





Nissaggiya Pācittiya 19: Rūpiyasaṁvohārasikkhāpadaṁ


Yo pana bhikkhu nānappakārakaṁ rūpiyasaṁvohāraṁ samāpajjeyya, nissaggiyaṁ pācittiyaṁ.





Nissaggiya Pācittiya 20: Kayavikkayasikkhāpadaṁ


Yo pana bhikkhu nānappakārakaṁ kayavikkayaṁ samāpajjeyya, nissaggiyaṁ pācittiyaṁ.

Eḷakalomavaggo dutiyo





Pattavaggo



Nissaggiya Pācittiya 21: Pattasikkhāpadaṁ


Das'āhaparamaṁ atirekapatto dhāretabbo. Taṁ atikkāmayato, nissaggiyaṁ pācittiyaṁ.





Nissaggiya Pācittiya 22: Ūnapañcabandhanasikkhāpadaṁ


Yo pana bhikkhu ūnapañcabandhanena pattena aññaṁ navaṁ pattaṁ cetāpeyya, nissaggiyaṁ pācittiyaṁ. Tena bhikkhunā so patto bhikkhuparisāya nissajitabbo, yo ca tassā bhikkhuparisāya pattapariyanto, so tassa bhikkhuno padātabbo: ”Ayaṁ te bhikkhu patto, yāva bhedanāya dhāretabbo'ti. Ayaṁ tattha sāmīci.





Nissaggiya Pācittiya 23: Bhesajjasikkhāpadaṁ


Yāni kho pana tāni gilānānaṁ bhikkhūnaṁ paṭisāyanīyāni bhesajjāni, seyyath'īdaṁ: sappi, navanītaṁ, telaṁ, madhuphāṇitaṁ, tāni paṭiggahetvā satt'āhaparamaṁ sannidhikārakaṁ paribhuñjitabbāni. Taṁ atikkāmayato, nissaggiyaṁ pācittiyaṁ.





Nissaggiya Pācittiya 24: Vassikasāṭikasikkhāpadaṁ


“Māso seso gimhānan'ti, bhikkhunā vassikasāṭikacīvaraṁ pariyesitabbam. ”Aḍḍhamāso seso gimhānan'ti, katvā nivāsetabbaṁ. ”Orena ce māso seso gimhānan'ti, vassikasāṭikacīvaraṁ pariyeseyya, ”Oren'aḍḍhamāso seso gimhānan'ti, katvā nivāseyya, nissaggiyaṁ pācittiyaṁ.





Nissaggiya Pācittiya 25: Cīvara-acchindanasikkhāpadaṁ


Yo pana bhikkhu bhikkhussa sāmaṁ cīvaraṁ datvā kupito anattamano acchindeyya vā acchindāpeyya vā, nissaggiyaṁ pācittiyaṁ.





Nissaggiya Pācittiya 26: Suttaviññattisikkhāpadaṁ


Yo pana bhikkhu sāmaṁ suttaṁ viññāpetvā tantavāyehi cīvaraṁ vāyāpeyya, nissaggiyaṁ pācittiyaṁ.





Nissaggiya Pācittiya 27: Mahāpesakārasikkhāpadaṁ


Bhikkhuṁ pan’eva uddissa aññātako gahapati vā gahapatānī vā tantavāyehi cīvaraṁ vāyāpeyya, tatra ce so bhikkhu pubbe appavārito tantavāye upasaṅkamitvā cīvare vikappaṁ āpajjeyya: ”Idaṁ kho āvuso cīvaraṁ maṁ uddissa viyyati āyatañ'ca karotha, vitthatañ'ca appitañ'ca suvītañ'ca suppavāyitañ'ca suvilekhitañ'ca suvitacchitañ'ca karotha; app'eva nāma mayam'pi āyasmantānaṁ kiñcimattaṁ anupadajjeyyāmā'ti, evañ'ca so bhikkhu vatvā kiñcimattaṁ anupadajjeyya, antamaso piṇḍapātamattam'pi, nissaggiyaṁ pācittiyaṁ.





Nissaggiya Pācittiya 28: Accekacīvarasikkhāpadaṁ


Das'āh'ānāgataṁ kattikatemāsikapuṇṇamaṁ, bhikkhuno pan’eva accekacīvaraṁ uppajjeyya, accekaṁ maññamānena bhikkhunā paṭiggahetabbaṁ, paṭiggahetvā yāva cīvarakālasamayaṁ nikkhipitabbaṁ; tato ce uttariṁ nikkhipeyya, nissaggiyaṁ pācittiyaṁ.





Nissaggiya Pācittiya 29: Sāsaṅkasikkhāpadaṁ


Upavassaṁ kho pana kattikapuṇṇamaṁ. Yāni kho pana tāni āraññakāni sen'āsanāni sāsaṅkasammatāni sappaṭibhayāni. Tathārūpesu bhikkhu sen'āsanesu viharanto ākaṅkhamāno tiṇṇaṁ cīvarānaṁ aññataraṁ cīvaraṁ antaraghare nikkhipeyya, siyā ca tassa bhikkhuno koci'd'eva paccayo tena cīvarena vippavāsāya, chārattaparamaṁ tena bhikkhunā tena cīvarena vippavasitabbaṁ; tato ce uttariṁ vippavaseyya, aññatra bhikkhusammutiyā, nissaggiyaṁ pācittiyaṁ.





Nissaggiya Pācittiya 30: Pariṇatasikkhāpadaṁ


Yo pana bhikkhu jānaṁ saṅghikaṁ lābhaṁ pariṇataṁ attano pariṇāmeyya, nissaggiyaṁ pācittiyaṁ.

Pattavaggo tatiyo

Uddiṭṭhā kho āyasmanto tiṁsa nissaggiyā pācittiyā dhammā.

Tatth'āyasmante pucchāmi: Kacci’ttha parisuddhā?

Dutiyam'pi pucchāmi: Kacci’ttha parisuddhā?

Tatiyam'pi pucchāmi: Kacci’ttha parisuddhā?

Parisuddh’etth'āyasmanto, tasmā tuṇhī, evam'etaṁ dhārayāmi.

Nissaggiyā pācittiyā dhammā niṭṭhitā





Pācittiyā




* * *



Ime kho pan’āyasmanto dvenavuti pācittiyā dhammā uddesaṁ āgacchanti.





Musāvādavaggo



Pācittiya 1: Musāvādasikkhāpadaṁ


Sampajānamusāvāde, pācittiyaṁ.





Pācittiya 2: Omasavādasikkhāpadaṁ


Omasavāde, pācittiyaṁ.





Pācittiya 3: Pesuññasikkhāpadaṁ


Bhikkhupesuññe, pācittiyaṁ.





Pācittiya 4: Padasodhammasikkhāpadaṁ


Yo pana bhikkhu anupasampannaṁ padaso dhammaṁ vāceyya, pācittiyaṁ.





Pācittiya 5: Paṭhamasahaseyyasikkhāpadaṁ


Yo pana bhikkhu anupasampannena uttariṁ dirattatirattaṁ saha seyyaṁ kappeyya, pācittiyaṁ.





Pācittiya 6: Dutiyasahaseyyasikkhāpadaṁ


Yo pana bhikkhu mātugāmena saha seyyaṁ kappeyya, pācittiyaṁ.





Pācittiya 7: Dhammadesanāsikkhāpadaṁ


Yo pana bhikkhu mātugāmassa uttariṁ chappañcavācāhi dhammaṁ deseyya, aññatra viññunā purisaviggahena, pācittiyaṁ.





Pācittiya 8: Bhūtārocanasikkhāpadaṁ


Yo pana bhikkhu anupasampannassa uttarimanussadhammaṁ āroceyya bhūtasmiṁ, pācittiyaṁ.





Pācittiya 9: Duṭṭhullārocanasikkhāpadaṁ


Yo pana bhikkhu bhikkhussa duṭṭhullaṁ āpattiṁ anupasampannassa āroceyya, aññatra bhikkhusammutiyā, pācittiyaṁ.





Pācittiya 10: Paṭhavīkhaṇanasikkhāpadaṁ


Yo pana bhikkhu paṭhaviṁ khaṇeyya vā khaṇāpeyya vā, pācittiyaṁ.

Musāvādavaggo paṭhamo





Bhūtagāmavaggo



Pācittiya 11: Bhūtagāmasikkhāpadaṁ


Bhūtagāmapātabyatāya, pācittiyaṁ.





Pācittiya 12: Aññavādakasikkhāpadaṁ


Aññavādake vihesake, pācittiyaṁ.





Pācittiya 13: Ujjhāpanakasikkhāpadaṁ


Ujjhāpanake khiyyanake, pācittiyaṁ.





Pācittiya 14: Paṭhamasen'āsanasikkhāpadaṁ


Yo pana bhikkhu saṅghikaṁ mañcaṁ vā pīṭhaṁ vā bhisiṁ vā kocchaṁ vā ajjhokāse santharitvā vā santharāpetvā vā, taṁ pakkamanto n'eva uddhareyya na uddharāpeyya, anāpucchaṁ vā gaccheyya, pācittiyaṁ.





Pācittiya 15: Dutiyasen'āsanasikkhāpadaṁ


Yo pana bhikkhu saṅghike vihāre seyyaṁ santharitvā vā santharāpetvā vā, taṁ pakkamanto n'eva uddhareyya na uddharāpeyya, anāpucchaṁ vā gaccheyya, pācittiyaṁ.





Pācittiya 16: Anupakhajjasikkhāpadaṁ


Yo pana bhikkhu saṅghike vihāre jānaṁ pubbupagataṁ bhikkhuṁ anupakhajja seyyaṁ kappeyya: “Yassa sambādho bhavissati, so pakkamissatī'ti”, etad'eva paccayaṁ karitvā anaññaṁ, pācittiyaṁ.





Pācittiya 17: Nikkaḍḍhanasikkhāpadaṁ


Yo pana bhikkhu bhikkhuṁ kupito anattamano saṅghikā vihārā nikkaḍḍheyya vā nikkaḍḍhāpeyya vā, pācittiyaṁ.





Pācittiya 18: Vehāsakuṭisikkhāpadaṁ


Yo pana bhikkhu saṅghike vihāre uparivehāsakuṭiyā āhaccapādakaṁ mañcaṁ vā pīṭhaṁ vā abhinisīdeyya vā abhinipajjeyya vā, pācittiyaṁ.





Pācittiya 19: Mahallakavihārasikkhāpadaṁ


Mahallakaṁ pana bhikkhunā vihāraṁ kārayamānena, yāva dvārakosā aggaḷaṭṭhapanāya ālokasandhiparikammāya dvatticchadanassa pariyāyaṁ appaharite ṭhitena adhiṭṭhātabbaṁ; tato ce uttariṁ, appaharite'pi ṭhito, adhiṭṭhaheyya, pācittiyaṁ.





Pācittiya 20: Sappāṇakasikkhāpadaṁ


Yo pana bhikkhu jānaṁ sappāṇakaṁ udakaṁ tiṇaṁ vā mattikaṁ vā siñceyya vā siñcāpeyya vā, pācittiyaṁ.

Bhūtagāmavaggo dutiyo





Bhikkhunovādavaggo



Pācittiya 21: Ovādasikkhāpadaṁ


Yo pana bhikkhu asammato bhikkhuniyo ovadeyya, pācittiyaṁ.





Pācittiya 22: Atthaṅgatasikkhāpadaṁ


Sammato'pi ce bhikkhu atthaṅ'gate suriye bhikkhuniyo ovadeyya, pācittiyaṁ.





Pācittiya 23: Bhikkhunupassayasikkhāpadaṁ


Yo pana bhikkhu bhikkhun'ūpassayaṁ upasaṅkamitvā bhikkhuniyo ovadeyya, aññatra samayā, pācittiyaṁ. Tatth'āyaṁ samayo: gilānā hoti bhikkhunī; ayaṁ tattha samayo.





Pācittiya 24: Āmisasikkhāpadaṁ


Yo pana bhikkhu evaṁ vadeyya: ”Āmisahetu bhikkhū bhikkhuniyo ovadantī'ti, pācittiyaṁ.





Pācittiya 25: Cīvaradānasikkhāpadaṁ


Yo pana bhikkhu aññātikāya bhikkhuniyā cīvaraṁ dadeyya, aññatra pārivattakā, pācittiyaṁ





Pācittiya 26: Cīvarasibbanasikkhāpadaṁ


Yo pana bhikkhu aññātikāya bhikkhuniyā cīvaraṁ sibbeyya vā sibbāpeyya vā, pācittiyaṁ.





Pācittiya 27: Saṁvidhānasikkhāpadaṁ


Yo pana bhikkhu bhikkhuniyā saddhiṁ saṁvidhāya ek'addhānamaggaṁ paṭipajjeyya antamaso gām'antaram'pi, aññatra samayā, pācittiyaṁ. Tatth'āyaṁ samayo: satthagamanīyo hoti maggo sāsaṅkasammato sappaṭibhayo; ayaṁ tattha samayo.





Pācittiya 28: Nāvābhiruhanasikkhāpadaṁ


Yo pana bhikkhu bhikkhuniyā saddhiṁ saṁvidhāya ekaṁ nāvaṁ abhirūheyya uddhaṁgāminiṁ vā adhogāminiṁ vā, aññatra tiriyaṁtaraṇāya, pācittiyaṁ.





Pācittiya 29: Paripācitasikkhāpadaṁ


Yo pana bhikkhu jānaṁ bhikkhunīparipācitaṁ piṇḍapātaṁ bhuñjeyya, aññatra pubbe gihīsamārambhā, pācittiyaṁ.





Pācittiya 30: Rahonisajjasikkhāpadaṁ


Yo pana bhikkhu bhikkhuniyā saddhiṁ eko ekāya raho nisajjaṁ kappeyya, pācittiyaṁ.

Ovādavaggo tatiyo





Bhojanavaggo



Pācittiya 31: Āvasathapiṇḍasikkhāpadaṁ


Agilānena bhikkhunā eko āvasathapiṇḍo bhuñjitabbo; tato ce uttariṁ bhuñjeyya, pācittiyaṁ.





Pācittiya 32: Gaṇabhojanasikkhāpadaṁ


Gaṇabhojane, aññatra samayā, pācittiyaṁ. Tatth'āyaṁ samayo: gilānasamayo, cīvaradānasamayo, cīvarakārasamayo, addhānagamanasamayo, nāv'ābhirūhanasamayo, mahāsamayo, samaṇabhattasamayo; ayaṁ tattha samayo.





Pācittiya 33: Paramparabhojanasikkhāpadaṁ


Paramparabhojane, aññatra samayā, pācittiyaṁ. Tatth'āyaṁ samayo: gilānasamayo, cīvaradānasamayo, cīvarakārasamayo; ayaṁ tattha samayo





Pācittiya 34: Kāṇamātusikkhāpadaṁ


Bhikkhuṁ pan’eva kulaṁ upagataṁ pūvehi vā manthehi vā abhihaṭṭhuṁ pavāreyya, ākaṅkhamānena bhikkhunā dvattipattapūrā paṭiggahetabbā; tato ce uttariṁ paṭiggaṇheyya, pācittiyaṁ. Dvattipattapūre paṭiggahetvā, tato nīharitvā, bhikkhūhi saddhiṁ saṁvibhajitabbaṁ. Ayaṁ tattha sāmīci.





Pācittiya 35: Paṭhamapavāraṇāsikkhāpadaṁ


Yo pana bhikkhu bhuttāvī pavārito anatirittaṁ khādanīyaṁ vā bhojanīyaṁ vā khādeyya vā bhuñjeyya vā, pācittiyaṁ.





Pācittiya 36: Dutiyapavāraṇāsikkhāpadaṁ


Yo pana bhikkhu bhikkhuṁ bhuttāviṁ pavāritaṁ anatirittena khādanīyena vā bhojanīyena vā abhihaṭṭhuṁ pavāreyya, “Handa bhikkhu khāda vā bhuñja vā'ti,” jānaṁ āsādan'āpekkho, bhuttasmiṁ, pācittiyaṁ.





Pācittiya 37: Vikālabhojanasikkhāpadaṁ


Yo pana bhikkhu vikāle khādanīyaṁ vā bhojanīyaṁ vā khādeyya vā bhuñjeyya vā, pācittiyaṁ.





Pācittiya 38: Sannidhikārakasikkhāpadaṁ


Yo pana bhikkhu sannidhikārakaṁ khādanīyaṁ vā bhojanīyaṁ vā khādeyya vā bhuñjeyya vā, pācittiyaṁ.





Pācittiya 39: Paṇītabhojanasikkhāpadaṁ


Yāni kho pana tāni paṇītabhojanāni, seyyath'īdaṁ: sappi, navanītaṁ, telaṁ, madhuphāṇitaṁ, maccho, maṁsaṁ, khīraṁ, dadhi; yo pana bhikkhu evarūpāni paṇītabhojanāni agilāno attano atthāya viññāpetvā bhuñjeyya, pācittiyaṁ.





Pācittiya 40: Dantaponasikkhāpadaṁ


Yo pana bhikkhu adinnaṁ mukhadvāraṁ āhāraṁ āhareyya, aññatra udakadantapoṇā, pācittiyaṁ.

Bhojanavaggo catuttho





Acelakavaggo



Pācittiya 41: Acelakasikkhāpadaṁ


Yo pana bhikkhu acelakassa vā paribbājakassa vā paribbājikāya vā sahatthā khādanīyaṁ vā bhojanīyaṁ vā dadeyya, pācittiyaṁ.





Pācittiya 42: Uyyojanasikkhāpadaṁ


Yo pana bhikkhu bhikkhuṁ evaṁ vadeyya, “Eh’āvuso, gāmaṁ vā nigamaṁ vā piṇḍāya pavisissāmā'ti,” tassa dāpetvā vā adāpetvā vā uyyojeyya, “Gacch'āvuso! Na me tayā saddhiṁ kathā vā nisajjā vā phāsu hoti; ekakassa me kathā vā nisajjā vā phāsu hotī'ti;” etad'eva paccayaṁ karitvā anaññaṁ, pācittiyaṁ.





Pācittiya 43: Sabhojanasikkhāpadaṁ


Yo pana bhikkhu sabhojane kule anupakhajja nisajjaṁ kappeyya, pācittiyaṁ.





Pācittiya 44: Rahopaṭicchannasikkhāpadaṁ


Yo pana bhikkhu mātugāmena saddhiṁ raho paṭicchanne āsane nisajjaṁ kappeyya, pācittiyaṁ.





Pācittiya 45: Rahonisajjasikkhāpadaṁ


Yo pana bhikkhu mātugāmena saddhiṁ eko ekāya raho nisajjaṁ kappeyya, pācittiyaṁ.





Pācittiya 46: Cārittasikkhāpadaṁ


Yo pana bhikkhu nimantito sabhatto samāno santaṁ bhikkhuṁ anāpucchā purebhattaṁ vā pacchābhattaṁ vā kulesu cārittaṁ āpajjeyya aññatra samayā, pācittiyaṁ. Tatth'āyaṁ samayo: cīvaradānasamayo, cīvarakārasamayo; ayaṁ tattha samayo.





Pācittiya 47: Mahānāmasikkhāpadaṁ


Agilānena bhikkhunā cātumāsapaccayapavāraṇā sāditabbā; aññatra punapavāraṇāya, aññatra niccapavāraṇāya; tato ce uttariṁ sādiyeyya, pācittiyaṁ.





Pācittiya 48: Uyyuttasenāsikkhāpadaṁ


Yo pana bhikkhu uyyuttaṁ senaṁ dassanāya gaccheyya; aññatra tathārūpapaccayā, pācittiyaṁ.





Pācittiya 49: Senāvāsasikkhāpadaṁ


Siyā ca tassa bhikkhuno koci'd'eva paccayo senaṁ gamanāya, dirattatirattaṁ tena bhikkhunā senāya vasitabbaṁ; tato ce uttariṁ vaseyya, pācittiyaṁ.





Pācittiya 50: Uyyodhikasikkhāpadaṁ


Dirattatirattañ'ce bhikkhu senāya vasamāno, uyyodhikaṁ vā bal'aggaṁ vā senābyūhaṁ vā anīkadassanaṁ vā gaccheyya, pācittiyaṁ.

Acelakavaggo pañcamo





Surāpānavaggo



Pācittiya 51: Surāpānasikkhāpadaṁ


Surāmerayapāne pācittiyaṁ.





Pācittiya 52: Aṅgulipatodakasikkhāpadaṁ


Aṅgulipatodake pācittiyaṁ.





Pācittiya 53: Hassadhammasikkhāpadaṁ


Udake hassadhamme pācittiyaṁ.





Pācittiya 54: Anādariyasikkhāpadaṁ


Anādariye pācittiyaṁ.





Pācittiya 55: Bhiṁsāpanasikkhāpadaṁ


Yo pana bhikkhu bhikkhuṁ bhiṁsāpeyya, pācittiyaṁ.





Pācittiya 56: Jotikasikkhāpadaṁ


Yo pana bhikkhu agilāno visibban'āpekkho jotiṁ samādaheyya vā samādahāpeyya vā, aññatra tathārūpapaccayā, pācittiyaṁ.





Pācittiya 57: Nahānasikkhāpadaṁ


Yo pana bhikkhu oren’aḍḍhamāsaṁ nahāyeyya, aññatra samayā, pācittiyaṁ. Tatth'āyaṁ samayo: diyaḍḍho māso seso gimhānan'ti, vassānassa paṭhamo māso, icc'ete aḍḍhateyyamāsā, uṇhasamayo, pariḷāhasamayo, gilānasamayo, kammasamayo, addhānagamanasamayo, vātavuṭṭhisamayo; ayaṁ tattha samayo.





Pācittiya 58: Dubbaṇṇakaraṇasikkhāpadaṁ


Navaṁ pana bhikkhunā cīvaralābhena tiṇṇaṁ dubbaṇṇakaraṇānaṁ aññataraṁ dubbaṇṇakaraṇaṁ ādātabbaṁ, nīlaṁ vā kaddamaṁ vā kāḷasāmaṁ vā. Anādā ce bhikkhu tiṇṇaṁ dubbaṇṇakaraṇānaṁ aññataraṁ dubbaṇṇakaraṇaṁ navaṁ cīvaraṁ paribhuñjeyya, pācittiyaṁ.





Pācittiya 59: Vikappanasikkhāpadaṁ


Yo pana bhikkhu bhikkhussa vā bhikkhuniyā vā sikkhamānāya vā sāmaṇerassa vā sāmaṇeriyā vā sāmaṁ cīvaraṁ vikappetvā apaccuddhārakaṁ paribhuñjeyya, pācittiyaṁ.





Pācittiya 60: Apanidhānasikkhāpadaṁ


Yo pana bhikkhu bhikkhussa pattaṁ vā cīvaraṁ vā nisīdanaṁ vā sūcigharaṁ vā kāyabandhanaṁ vā apanidheyya vā apanidhāpeyya vā antamaso hass'āpekkho'pi pācittiyaṁ.

Surāpānavaggo chaṭṭho





Sappāṇavaggo



Pācittiya 61: Sañciccasikkhāpadaṁ


Yo pana bhikkhu sañcicca pāṇaṁ jīvitā voropeyya, pācittiyaṁ





Pācittiya 62: Sappāṇakasikkhāpadaṁ


Yo pana bhikkhu jānaṁ sappāṇakaṁ udakaṁ paribhuñjeyya, pācittiyaṁ.





Pācittiya 63: Ukkoṭanasikkhāpadaṁ


Yo pana bhikkhu jānaṁ yathādhammaṁ nihat'ādhikaraṇaṁ punakammāya ukkoṭeyya, pācittiyaṁ.





Pācittiya 64: Duṭṭhullasikkhāpadaṁ


Yo pana bhikkhu bhikkhussa jānaṁ duṭṭhullaṁ āpattiṁ paṭicchādeyya, pācittiyaṁ.





Pācittiya 65: Ūnavīsativassasikkhāpadaṁ


Yo pana bhikkhu jānaṁ ūnavīsativassaṁ puggalaṁ upasampādeyya, so ca puggalo anupasampanno, te ca bhikkhū gārayhā. Idaṁ tasmiṁ pācittiyaṁ.





Pācittiya 66: Theyyasatthasikkhāpadaṁ


Yo pana bhikkhu jānaṁ theyyasatthena saddhiṁ saṁvidhāya ek'addhānamaggaṁ paṭipajjeyya antamaso gām'antaram'pi, pācittiyaṁ.





Pācittiya 67: Saṁvidhānasikkhāpadaṁ


Yo pana bhikkhu mātugāmena saddhiṁ saṁvidhāya ek'addhānamaggaṁ paṭipajjeyya antamaso gām'antaram'pi, pācittiyaṁ.





Pācittiya 68: Ariṭṭhasikkhāpadaṁ


Yo pana bhikkhu evaṁ vadeyya, “Tath'āhaṁ bhagavatā dhammaṁ desitaṁ ājānāmi, yathā ye’me antarāyikā dhammā vuttā bhagavatā, te paṭisevato n'ālaṁ antarāyāyā'ti,” so bhikkhu bhikkhūhi evam'assa vacanīyo, “Mā āyasmā evaṁ avaca, mā bhagavantaṁ abbhācikkhi, na hi sādhu bhagavato abbhakkhānaṁ, na hi bhagavā evaṁ vadeyya; aneka-pariyāyena āvuso antarāyikā dhammā antarāyikā vuttā bhagavatā, alañ'ca pana te paṭisevato antarāyāyā'ti,” evañ'ca so bhikkhu bhikkhūhi vuccamāno tath’eva paggaṇheyya, so bhikkhu bhikkhūhi yāvatatiyaṁ samanubhāsitabbo tassa paṭinissaggāya, yāvatatiyañ'ce samanubhāsiyamāno taṁ paṭinissajeyya, icc'etaṁ kusalaṁ, no ce paṭinissajeyya, pācittiyaṁ.





Pācittiya 69: Ukkhittasambhogasikkhāpadaṁ


Yo pana bhikkhu jānaṁ tathāvādinā bhikkhunā akaṭ'ānudhammena taṁ diṭṭhiṁ appaṭinissaṭṭhena saddhiṁ sambhuñjeyya vā saṁvaseyya vā saha vā seyyaṁ kappeyya, pācittiyaṁ.





Pācittiya 70: Kaṇṭakasikkhāpadaṁ


Samaṇ'uddeso'pi ce evaṁ vadeyya, “Tath'āhaṁ bhagavatā dhammaṁ desitaṁ ājānāmi, yathā ye’me antarāyikā dhammā vuttā bhagavatā, te paṭisevato n'ālaṁ antarāyāyā'ti,” so samaṇ'uddeso bhikkhūhi evam'assa vacanīyo, “Mā āvuso samaṇ'uddesa evaṁ avaca, mā bhagavantaṁ abbhācikkhi, na hi sādhu bhagavato abbhakkhānaṁ, na hi bhagavā evaṁ vadeyya; anekapariyāyena āvuso samaṇ'uddesa antarāyikā dhammā antarāyikā vuttā bhagavatā, alañ'ca pana te paṭisevato antarāyāyā'ti,” evañ'ca so samaṇ'uddeso bhikkhūhi vuccamāno tath’eva paggaṇheyya, so samaṇ'uddeso bhikkhūhi evam'assa vacanīyo, “Ajja't'agge te āvuso samaṇ'uddesa na c’eva so bhagavā satthā apadisitabbo, yam'pi c’aññe samaṇ'uddesā labhanti bhikkhūhi saddhiṁ dirattatirattaṁ saha seyyaṁ, sā'pi te n’atthi, cara pire vinassā'ti.”

Yo pana bhikkhu jānaṁ tathānāsitaṁ samaṇ'uddesaṁ upalāpeyya vā upaṭṭhāpeyya vā sambhuñjeyya vā saha vā seyyaṁ kappeyya, pācittiyaṁ.

Sappāṇakavaggo sattamo





Sahadhammikavaggo



Pācittiya 71: Sahadhammikasikkhāpadaṁ


Yo pana bhikkhu bhikkhūhi sahadhammikaṁ vuccamāno evaṁ vadeyya, “Na tāv'āhaṁ āvuso etasmiṁ sikkhāpade sikkhissāmi, yāva na aññaṁ bhikkhuṁ byattaṁ vinayadharaṁ paripucchāmī'ti, pācittiyaṁ. Sikkhamānena, bhikkhave, bhikkhunā aññātabbaṁ paripucchitabbaṁ paripañhitabbaṁ. Ayaṁ tattha sāmīci.





Pācittiya 72: Vilekhanasikkhāpadaṁ


Yo pana bhikkhu pātimokkhe uddissamāne evaṁ vadeyya, “Kiṁ pan’imehi khudd'ānukhuddakehi sikkhāpadehi uddiṭṭhehi; yāva'd'eva kukkuccāya, vihesāya, vilekhāya saṁvattantī'ti,” sikkhāpadavivaṇṇanake, pācittiyaṁ.





Pācittiya 73: Mohanasikkhāpadaṁ


Yo pana bhikkhu anvaḍḍhamāsaṁ pātimokkhe uddissamāne evaṁ vadeyya, “Idān’eva kho ahaṁ jānāmi, ayam'pi kira dhammo sutt'āgato suttapariyāpanno anvaḍḍhamāsaṁ uddesaṁ āgacchatī'ti,” tañ'ce bhikkhuṁ aññe bhikkhū jāneyyum, “Nisinnapubbaṁ iminā bhikkhunā dvattikkhattuṁ pātimokkhe uddissamāne. Ko pana vādo bhiyyo'ti, na ca tassa bhikkhuno aññāṇakena mutti atthi, yañ'ca tattha āpattiṁ āpanno, tañ'ca yathā dhammo kāretabbo, uttariñ'c’assa moho āropetabbo, “Tassa te āvuso alābhā, tassa te dulladdhaṁ. Yaṁ tvaṁ pātimokkhe uddissamāne, na sādhukaṁ aṭṭhikatvā manasikarosī'ti.” Idaṁ tasmiṁ mohanake, pācittiyaṁ.





Pācittiya 74: Pahārasikkhāpadaṁ


Yo pana bhikkhu bhikkhussa kupito anattamano pahāraṁ dadeyya, pācittiyaṁ.





Pācittiya 75: Talasattikasikkhāpadaṁ


Yo pana bhikkhu bhikkhussa kupito anattamano talasattikaṁ uggireyya, pācittiyaṁ.





Pācittiya 76: Amūlakasikkhāpadaṁ


Yo pana bhikkhu bhikkhuṁ amūlakena saṅghādisesena anuddhaṁseyya, pācittiyaṁ.





Pācittiya 77: Sañciccasikkhāpadaṁ


Yo pana bhikkhu bhikkhussa sañcicca kukkuccaṁ upadaheyya, “Iti’ssa muhuttam'pi aphāsu bhavissatī'ti,” etad'eva paccayaṁ karitvā anaññaṁ, pācittiyaṁ.





Pācittiya 78: Upassutisikkhāpadaṁ


Yo pana bhikkhu bhikkhūnaṁ bhaṇḍanajātānaṁ kalahajātānaṁ vivādāpannānaṁ upassutiṁ tiṭṭheyya:,“Yaṁ ime bhaṇissanti, taṁ sossāmī'ti,” etad'eva paccayaṁ karitvā anaññaṁ, pācittiyaṁ.





Pācittiya 79: Kammappaṭibāhanasikkhāpadaṁ


Yo pana bhikkhu dhammikānaṁ kammānaṁ chandaṁ datvā pacchā khiyyanadhammaṁ āpajjeyya, pācittiyaṁ.





Pācittiya 80: Chandaṁ-adatvā-gamanasikkhāpadaṁ


Yo pana bhikkhu saṅghe vinicchayakathāya vattamānāya chandaṁ adatvā uṭṭhāyāsanā pakkameyya, pācittiyaṁ.





Pācittiya 81: Dubbalasikkhāpadaṁ


Yo pana bhikkhu samaggena saṅghena cīvaraṁ datvā pacchā khiyyanadhammaṁ āpajjeyya, “Yathāsanthutaṁ bhikkhū saṅghikaṁ lābhaṁ pariṇāmentī'ti”, pācittiyaṁ.





Pācittiya 82: Pariṇāmanasikkhāpadaṁ


Yo pana bhikkhu jānaṁ saṅghikaṁ lābhaṁ pariṇataṁ puggalassa pariṇāmeyya, pācittiyaṁ.

Sahadhammikavaggo aṭṭhamo





Rājavaggo



Pācittiya 83: Antepurasikkhāpadaṁ


Yo pana bhikkhu rañño khattiyassa muddh'ābhisittassa anikkhantarājake aniggataratanake pubbe appaṭisaṁvidito indakhīlaṁ atikkameyya, pācittiyaṁ.





Pācittiya 84: Ratanasikkhāpadaṁ


Yo pana bhikkhu ratanaṁ vā ratanasammataṁ vā, aññatra ajjhārāmā vā ajjhāvasathā vā uggaṇheyya vā uggaṇhāpeyya vā, pācittiyaṁ. Ratanaṁ vā pana bhikkhunā ratanasammataṁ vā ajjhārāme vā ajjhāvasathe vā uggahetvā vā uggahāpetvā vā nikkhipitabbaṁ, “Yassa bhavissati, so harissatī'ti.” Ayaṁ tattha sāmīci.





Pācittiya 85: Vikālagāmappavesanasikkhāpadaṁ


Yo pana bhikkhu santaṁ bhikkhuṁ anāpucchā vikāle gāmaṁ paviseyya, aññatra tathārūpā accāyikā karaṇīyā, pācittiyaṁ.





Pācittiya 86: Sūcigharasikkhāpadaṁ


Yo pana bhikkhu aṭṭhimayaṁ vā dantamayaṁ vā visāṇamayaṁ vā sūcigharaṁ kārāpeyya, bhedanakaṁ pācittiyaṁ.





Pācittiya 87: Mañcapīṭhasikkhāpadaṁ


Navaṁ pana bhikkhunā mañcaṁ vā pīṭhaṁ vā kārayamānena aṭṭh'aṅgulapādakaṁ kāretabbaṁ sugataṅgulena, aññatra heṭṭhimāya aṭaniyā. Taṁ atikkāmayato, chedanakaṁ pācittiyaṁ.





Pācittiya 88: Tūlonaddhasikkhāpadaṁ


Yo pana bhikkhu mañcaṁ vā pīṭhaṁ vā tūl'onaddhaṁ kārāpeyya, uddālanakaṁ pācittiyaṁ.





Pācittiya 89: Nisīdanasikkhāpadaṁ


Nisīdanaṁ pana bhikkhunā kārayamānena pamāṇikaṁ kāretabbaṁ. Tatr’idaṁ pamāṇaṁ, dīghaso dve vidatthiyo sugatavidatthiyā, tiriyaṁ diyaḍḍhaṁ, dasā vidatthi. Taṁ atikkāmayato, chedanakaṁ pācittiyaṁ.





Pācittiya 90: Kaṇḍuppaṭicchādisikkhāpadaṁ


Kaṇḍupaṭicchādiṁ pana bhikkhunā kārayamānena pamāṇikā kāretabbā. Tatr’idaṁ pamāṇaṁ, dīghaso catasso vidatthiyo sugatavidatthiyā, tiriyaṁ dve vidatthiyo. Taṁ atikkāmayato, chedanakaṁ pācittiyaṁ.





Pācittiya 91: Vassikasāṭikasikkhāpadaṁ


Vassikasāṭikaṁ pana bhikkhunā kārayamānena pamāṇikā kāretabbā. Tatr’idaṁ pamāṇaṁ, dīghaso cha vidatthiyo sugatavidatthiyā, tiriyaṁ aḍḍhateyyā. Taṁ atikkāmayato, chedanakaṁ pācittiyaṁ.





Pācittiya 92: Nandasikkhāpadaṁ


Yo pana bhikkhu sugatacīvarappamāṇaṁ cīvaraṁ kārāpeyya atirekaṁ vā, chedanakaṁ pācittiyaṁ. Tatr’idaṁ sugatassa sugatacīvarappamāṇaṁ, dīghaso nava vidatthiyo sugatavidatthiyā, tiriyaṁ cha vidatthiyo. Idaṁ sugatassa sugatacīvarappamāṇaṁ.

Rājavaggo navamo

Uddiṭṭhā kho āyasmanto dvenavuti pācittiyā dhammā.

Tatth'āyasmante pucchāmi: Kacci’ttha parisuddhā?

Dutiyam'pi pucchāmi: Kacci’ttha parisuddhā?

Tatiyam'pi pucchāmi: Kacci’ttha parisuddhā?

Parisuddh’etth'āyasmanto, tasmā tuṇhī, evam'etaṁ dhārayāmi.

Pācittiyā niṭṭhitā





Pāṭidesaniyā




* * *



Ime kho pan’āyasmanto cattāro pāṭidesanīyā dhammā uddesaṁ āgacchanti.





Pāṭidesanīyā 1: Paṭhamapāṭidesanīyasikkhāpadaṁ


Yo pana bhikkhu aññātikāya bhikkhuniyā antaragharaṁ paviṭṭhāya hatthato khādanīyaṁ vā bhojanīyaṁ vā sahatthā paṭiggahetvā khādeyya vā bhuñjeyya vā, paṭidesetabbaṁ tena bhikkhunā, “Gārayhaṁ āvuso dhammaṁ āpajjiṁ, asappāyaṁ, pāṭidesanīyaṁ, taṁ paṭidesemī'ti.”





Pāṭidesanīyā 2: Dutiyapāṭidesanīyasikkhāpadaṁ


Bhikkhū pan’eva kulesu nimantitā bhuñjanti, tatra ce bhikkhunī vosāsamānarūpā ṭhitā hoti, “idha sūpaṁ detha, idha odanaṁ dethā'ti,” tehi bhikkhūhi sā bhikkhunī apasādetabbā, “apasakka tāva bhagini, yāva bhikkhū bhuñjantī'ti,” ekassa'pi ce bhikkhuno nappaṭibhāseyya taṁ bhikkhuniṁ apasādetuṁ, “apasakka tāva bhagini, yāva bhikkhū bhuñjantī'ti,” paṭidesetabbaṁ tehi bhikkhūhi, “Gārayhaṁ āvuso dhammaṁ āpajjimhā, asappāyaṁ, pāṭidesanīyaṁ, taṁ paṭidesemā'ti.”





Pāṭidesanīyā 3: Tatiyapāṭidesanīyasikkhāpadaṁ


Yāni kho pana tāni sekhasammatāni kulāni, yo pana bhikkhu tathārūpesu sekhasammatesu kulesu pubbe animantito agilāno khādanīyaṁ vā bhojanīyaṁ vā sahatthā paṭiggahetvā khādeyya vā bhuñjeyya vā, paṭidesetabbaṁ tena bhikkhunā, “Gārayhaṁ āvuso dhammaṁ āpajjiṁ, asappāyaṁ, pāṭidesanīyaṁ, taṁ paṭidesemī'ti.”





Pāṭidesanīyā 4: Catutthapāṭidesanīyasikkhāpadaṁ


Yāni kho pana tāni āraññakāni sen'āsanāni sāsaṅkasammatāni sappaṭibhayāni, yo pana bhikkhu tathārūpesu sen'āsanesu pubbe appaṭisaṁviditaṁ khādanīyaṁ vā bhojanīyaṁ vā ajjhārāme sahatthā paṭiggahetvā agilāno khādeyya vā bhuñjeyya vā, paṭidesetabbaṁ tena bhikkhunā: “Gārayhaṁ āvuso dhammaṁ āpajjiṁ, asappāyaṁ, pāṭidesanīyaṁ, taṁ paṭidesemī'ti.”

Uddiṭṭhā kho āyasmanto cattāro pāṭidesanīyā dhammā.

Tatth'āyasmante pucchāmi: Kacci’ttha parisuddhā?

Dutiyam'pi pucchāmi: Kacci’ttha parisuddhā?

Tatiyam'pi pucchāmi: Kacci’ttha parisuddhā?

Parisuddh’etth'āyasmanto, tasmā tuṇhī, evam'etaṁ dhārayāmi.

Pāṭidesanīyā niṭṭhitā





Sekhiyā




* * *



Ime kho pan’āyasmanto sekhiyā dhammā uddesaṃ āgacchanti.





Parimaṇḍalavaggo



Sekhiya 1 & 2: Parimaṇḍalasikkhāpadaṁ


Parimaṇḍalaṁ nivāsessāmī'ti, sikkhā karaṇīyā. Parimaṇḍalaṁ pārupissāmī'ti sikkhā karaṇīyā.





Sekhiya 3 & 4: Suppaṭicchannasikkhāpadaṁ


Supaṭicchanno antaraghare gamissāmī'ti, sikkhā karaṇīyā. Supaṭicchanno antaraghare nisīdissāmī'ti, sikkhā karaṇīyā.





Sekhiya 5 & 6: Susaṁvutasikkhāpadaṁ


Susaṁvuto antaraghare gamissāmī'ti sikkhā karaṇīyā. Susaṁvuto antaraghare nisīdissāmī'ti sikkhā karaṇīyā.





Sekhiya 7 & 8: Okkhittacakkhusikkhāpadaṁ


Okkhittacakkhu antaraghare gamissāmī'ti sikkhā karaṇīyā. Okkhittacakkhu antaraghare nisīdissāmī'ti sikkhā karaṇīyā.





Sekhiya 9 & 10: Ukkhittakasikkhāpadaṁ


Na ukkhittakāya antaraghare gamissāmī'ti, sikkhā karaṇīyā. Na ukkhittakāya antaraghare nisīdissāmī'ti, sikkhā karaṇīyā.

Parimaṇḍalavaggo paṭhamo





Ujjagghikavaggo



Sekhiya 11 & 12: Ujjagghikasikkhāpadaṁ


Na ujjagghikāya antaraghare gamissāmī'ti, sikkhā karaṇīyā. Na ujjagghikāya antaraghare nisīdissāmī'ti, sikkhā karaṇīyā.





Sekhiya 13 & 14: Uccasaddasikkhāpadaṁ


Appasaddo antaraghare gamissāmī'ti sikkhā karaṇīyā. Appasaddo antaraghare nisīdissāmī'ti sikkhā karaṇīyā.





Sekhiya 15 & 16: Kāyappacālakasikkhāpadaṁ


Na kāyappacālakaṁ antaraghare gamissāmī'ti sikkhā karaṇīyā. Na kāyappacālakaṁ antaraghare nisīdissāmī'ti sikkhā karaṇīyā.





Sekhiya 17 & 18: Bāhuppacālakasikkhāpadaṁ


Na bāhuppacālakaṁ antaraghare gamissāmī'ti sikkhā karaṇīyā. Na bāhuppacālakaṁ antaraghare nisīdissāmī'ti sikkhā karaṇīyā.





Sekhiya 19 & 20: Sīsappacālakasikkhāpadaṁ


Na sīsappacālakaṁ antaraghare gamissāmī'ti sikkhā karaṇīyā. Na sīsappacālakaṁ antaraghare nisīdissāmī'ti sikkhā karaṇīyā.

Ujjagghikavaggo dutiyo





Khambhakatavaggo



Sekhiya 21 & 22: Khambhakatasikkhāpadaṁ


Na khambhakato antaraghare gamissāmī'ti, sikkhā karaṇīyā. Na khambhakato antaraghare nisīdissāmī'ti, sikkhā karaṇīyā.





Sekhiya 23 & 24: Oguṇṭhitasikkhāpadaṁ


Na oguṇṭhito antaraghare gamissāmī'ti sikkhā karaṇīyā. Na oguṇṭhito antaraghare nisīdissāmī'ti sikkhā karaṇīyā.





Sekhiya 25: Ukkuṭikasikkhāpadaṁ


Na ukkuṭikāya antaraghare gamissāmī'ti, sikkhā karaṇīyā.





Sekhiya 26: Pallatthikasikkhāpadaṁ


Na pallatthikāya antaraghare nisīdissāmī'ti, sikkhā karaṇīyā.





Sekhiya 27: Sakkaccapaṭiggahaṇasikkhāpadaṁ


Sakkaccaṁ piṇḍapātaṁ paṭiggahessāmī'ti sikkhā karaṇīyā.





Sekhiya 28: Pattasaññīpaṭiggahaṇasikkhāpadaṁ


Pattasaññī piṇḍapātaṁ paṭiggahessāmī'ti sikkhā karaṇīyā.





Sekhiya 29: Samasūpakapaṭiggahaṇasikkhāpadaṁ


Samasūpakaṁ piṇḍapātaṁ paṭiggahessāmī'ti sikkhā karaṇīyā.





Sekhiya 30: Samatitthikasikkhāpadaṁ


Samatitthikaṁ piṇḍapātaṁ paṭiggahessāmī'ti, sikkhā karaṇīyā.

Khambhakatavaggo tatiyo





Sakkaccavaggo



Sekhiya 31: Sakkaccabhuñjanasikkhāpadaṁ


Sakkaccaṁ piṇḍapātaṁ bhuñjissāmī'ti sikkhā karaṇīyā.





Sekhiya 32: Pattasaññībhuñjanasikkhāpadaṁ


Pattasaññī piṇḍapātaṁ bhuñjissāmī'ti, sikkhā karaṇīyā.





Sekhiya 33: Sapadānasikkhāpadaṁ


Sapadānaṁ piṇḍapātaṁ bhuñjissāmī'ti, sikkhā karaṇīyā.





Sekhiya 34: Samasūpakasikkhāpadaṁ


Samasūpakaṁ piṇḍapātaṁ bhuñjissāmī'ti sikkhā karaṇīyā.





Sekhiya 35: Na-thūpakatasikkhāpadaṁ


Na thūpakato omadditvā piṇḍapātaṁ bhuñjissāmī'ti, sikkhā karaṇīyā.





Sekhiya 36: Odanappaṭicchādanasikkhāpadaṁ


Na sūpaṁ vā byañjanaṁ vā odanena paṭicchādessāmi bhiyyokamyataṁ upādāyā'ti, sikkhā karaṇīyā.





Sekhiya 37: Sūpodanaviññattisikkhāpadaṁ


Na sūpaṁ vā odanaṁ vā agilāno attano atthāya viññāpetvā bhuñjissāmī'ti, sikkhā karaṇīyā.





Sekhiya 38: Ujjhānasaññīsikkhāpadaṁ


Na ujjhānasaññī paresaṁ pattaṁ olokessāmī'ti, sikkhā karaṇīyā.





Sekhiya 39: Kabaḷasikkhāpadaṁ


N'ātimahantaṁ kabaḷaṁ karissāmī'ti, sikkhā karaṇīyā.





Sekhiya 40: Ālopasikkhāpadaṁ


Parimaṇḍalaṁ ālopaṁ karissāmī'ti sikkhā karaṇīyā.

Sakkaccavaggo catuttho





Kabaḷavaggo



Sekhiya 41: Anāhaṭasikkhāpadaṁ


Na anāhaṭe kabaḷe mukhadvāraṁ vivarissāmī'ti, sikkhā karaṇīyā.





Sekhiya 42: Bhuñjamānasikkhāpadaṁ


Na bhuñjamāno sabbaṁ hatthaṁ mukhe pakkhipissāmī'ti sikkhā karaṇīyā.





Sekhiya 43: Sakabaḷasikkhāpadaṁ


Na sakabaḷena mukhena byāharissāmī'ti, sikkhā karaṇīyā.





Sekhiya 44: Piṇḍukkhepakasikkhāpadaṁ


Na piṇḍukkhepakaṁ bhuñjissāmī'ti sikkhā karaṇīyā.





Sekhiya 45: Kabaḷāvacchedakasikkhāpadaṁ


Na kabaḷ'āvacchedakaṁ bhuñjissāmī'ti, sikkhā karaṇīyā.





Sekhiya 46: Avagaṇḍakārakasikkhāpadaṁ


Na avagaṇḍakārakaṁ bhuñjissāmī'ti sikkhā karaṇīyā.





Sekhiya 47: Hatthaniddhunakasikkhāpadaṁ


Na hatthaniddhunakaṁ bhuñjissāmī'ti, sikkhā karaṇīyā.





Sekhiya 48: Sitthāvakārakasikkhāpadaṁ


Na sitth'āvakārakaṁ bhuñjissāmī'ti, sikkhā karaṇīyā.





Sekhiya 49: Jivhānicchārakasikkhāpadaṁ


Na jivhānicchārakaṁ bhuñjissāmī'ti sikkhā karaṇīyā.





Sekhiya 50: Capucapukārakasikkhāpadaṁ


Na capucapukārakaṁ bhuñjissāmī'ti sikkhā karaṇīyā.

Kabaḷavaggo pañcamo





Surusuruvaggo



Sekhiya 51: Surusurukārakasikkhāpadaṁ


Na surusurukārakaṁ bhuñjissāmī'ti sikkhā karaṇīyā.





Sekhiya 52: Hatthanillehakasikkhāpadaṁ


Na hatthanillehakaṁ bhuñjissāmī'ti sikkhā karaṇīyā.





Sekhiya 53: Pattanillehakasikkhāpadaṁ


Na pattanillehakaṁ bhuñjissāmī'ti sikkhā karaṇīyā.





Sekhiya 54: Oṭṭhanillehakasikkhāpadaṁ


Na oṭṭhanillehakaṁ bhuñjissāmī'ti, sikkhā karaṇīyā.





Sekhiya 55: Sāmisasikkhāpadaṁ


Na sāmisena hatthena pānīyathālakaṁ paṭiggahessāmī'ti, sikkhā karaṇīyā.





Sekhiya 56: Sasitthakasikkhāpadaṁ


Na sasitthakaṁ pattadhovanaṁ antaraghare chaḍḍessāmī'ti, sikkhā karaṇīyā.





Sekhiya 57: Chattapāṇisikkhāpadaṁ


Na chattapāṇissa agilānassa dhammaṁ desessāmī'ti, sikkhā karaṇīyā.





Sekhiya 58: Daṇḍapāṇisikkhāpadaṁ


Na daṇḍapāṇissa agilānassa dhammaṁ desessāmī'ti sikkhā karaṇīyā.





Sekhiya 59: Satthapāṇisikkhāpadaṁ


Na satthapāṇissa agilānassa dhammaṁ desessāmī'ti, sikkhā karaṇīyā.





Sekhiya 60: Āvudhapāṇisikkhāpadaṁ


Na āvudhapāṇissa agilānassa dhammaṁ desessāmī'ti, sikkhā karaṇīyā.

Surusuruvaggo chaṭṭho





Pādukavaggo



Sekhiya 61: Pādukasikkhāpadaṁ


Na pāduk'ārūḷhassa agilānassa dhammaṁ desessāmī'ti, sikkhā karaṇīyā.





Sekhiya 62: Upāhanasikkhāpadaṁ


Na upāhan'ārūḷhassa agilānassa dhammaṁ desessāmī'ti, sikkhā karaṇīyā.





Sekhiya 63: Yānasikkhāpadaṁ


Na yānagatassa agilānassa dhammaṁ desessāmī'ti sikkhā karaṇīyā.





Sekhiya 64: Sayanasikkhāpadaṁ


Na sayanagatassa agilānassa dhammaṁ desessāmī'ti sikkhā karaṇīyā.





Sekhiya 65: Pallatthikasikkhāpadaṁ


Na pallatthikāya nisinnassa agilānassa dhammaṁ desessāmī'ti sikkhā karaṇīyā.





Sekhiya 66: Veṭhitasikkhāpadaṁ


Na veṭhitasīsassa agilānassa dhammaṁ desessāmī'ti, sikkhā karaṇīyā.





Sekhiya 67: Oguṇṭhitasikkhāpadaṁ


Na oguṇṭhitasīsassa agilānassa dhammaṁ desessāmī'ti sikkhā karaṇīyā.





Sekhiya 68: Chamāsikkhāpadaṁ


Na chamāyaṁ nisīditvā āsane nisinnassa agilānassa dhammaṁ desessāmī'ti, sikkhā karaṇīyā.





Sekhiya 69: Nīcāsanasikkhāpadaṁ


Na nīce āsane nisīditvā ucce āsane nisinnassa agilānassa dhammaṁ desessāmī'ti, sikkhā karaṇīyā.





Sekhiya 70: Ṭhitasikkhāpadaṁ


Na ṭhito nisinnassa agilānassa dhammaṁ desessāmī'ti, sikkhā karaṇīyā.





Sekhiya 71: Pacchatogamanasikkhāpadaṁ


Na pacchato gacchanto purato gacchantassa agilānassa dhammaṁ desessāmī'ti, sikkhā karaṇīyā.





Sekhiya 72: Uppathenagamanasikkhāpadaṁ


Na uppathena gacchanto pathena gacchantassa agilānassa dhammaṁ desessāmī'ti, sikkhā karaṇīyā.





Sekhiya 73: Ṭhito-uccārasikkhāpadaṁ


Na ṭhito agilāno uccāraṁ vā passāvaṁ vā karissāmī'ti, sikkhā karaṇīyā.





Sekhiya 74: Harite-uccārasikkhāpadaṁ


Na harite agilāno uccāraṁ vā passāvaṁ vā kheḷaṁ vā karissāmī'ti sikkhā karaṇīyā.





Sekhiya 75: Udake-uccārasikkhāpadaṁ


Na udake agilāno uccāraṁ vā passāvaṁ vā kheḷaṁ vā karissāmī'ti sikkhā karaṇīyā.

Pādukavaggo sattamo

Uddiṭṭhā kho āyasmanto sekhiyā dhammā.

Tatth'āyasmante pucchāmi: Kacci’ttha parisuddhā?

Dutiyam'pi pucchāmi: Kacci’ttha parisuddhā?

Tatiyam'pi pucchāmi: Kacci’ttha parisuddhā?

Parisuddh’etth'āyasmanto, tasmā tuṇhī, evam'etaṁ dhārayāmi.

Sekhiyā niṭṭhitā





Adhikaranasamatha




* * *



Ime kho pan’āyasmanto satta adhikaraṇasamathā dhammā uddesaṁ āgacchanti.

Uppann'uppannānaṁ adhikaraṇānaṁ samathāya vūpasamāya: sammukhāvinayo dātabbo, sativinayo dātabbo, amūḷhavinayo dātabbo, paṭiññāya kāretabbo, yebhuyyasikā, tassapāpiyyasikā, tiṇ'avatthārako'ti.

Uddiṭṭhā kho āyasmanto satta adhikaraṇasamathā dhammā. Tatth'āyasmante pucchāmi: Kacci’ttha parisuddhā?

Dutiyam'pi pucchāmi: Kacci’ttha parisuddhā?

Tatiyam'pi pucchāmi: Kacci’ttha parisuddhā?

Parisuddh’etth'āyasmanto, tasmā tuṇhī, evam'etaṁ dhārayāmi.

Adhikaraṇasamathā niṭṭhitā





Settlements of Legal Issues


Uddiṭṭhaṁ kho āyasmanto nidānaṁ.

Uddiṭṭhā cattāro pārājikā dhammā.

Uddiṭṭhā terasa saṅghādisesā dhammā.

Uddiṭṭhā dve aniyatā dhammā.

Uddiṭṭhā tiṁsa nissaggiyā pācittiyā dhammā.

Uddiṭṭhā dvenavuti pācittiyā dhammā.

Uddiṭṭhā cattāro pāṭidesanīyā dhammā.

Uddiṭṭhā sekhiyā dhammā.

Uddiṭṭhā satta adhikaraṇasamathā dhammā.

Ettakaṁ tassa bhagavato sutt'āgataṁ suttapariyāpannaṁ anvaḍḍhamāsaṁ uddesaṁ āgacchati.

Tattha sabbeh’eva samaggehi sammodamānehi avivadamānehi sikkhitabban”ti.

Bhikkhupātimokkhaṁ niṭṭhitaṁ
